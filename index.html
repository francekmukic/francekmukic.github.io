<html>
  <div style="font-size: 20px; line-height: 50px; padding: 200px; background-color: AntiqueWhite;">

Miklós Hubay

Jean-Lucu Moreauju

»Ravnatelj je prekinil svoje predavanje:
– Upam, da veste, kaj je poljščina.
– Eden od mrtvih jezikov – je odgovoril nek učenec.
– Prav takšen, kakor angleščina ali francoščina – <p></p>je dodal drugi, da bi razkazoval svoje znanje.«
(Huxley: Krasni novi svet)



Onemitev

Tragedija v dveh dejanjih, z medigro

Osebe:

Aleluja
Renegat
Patrick



Dogaja se dandanes, kjer koli, kjer je ogrožen obstoj nekega jezika in v njem: neponovljivega čudeža najvišje ustvarjalne sposobnosti človeštva …

Prizorišče drame je betonski kletni prostor. Nad njim se dviguje bogsigavedi koliko nadstropna zgradba, velik mednarodni hotel. Sedaj služi kot štab častnikov zmagovite vojske. Od zgoraj, iz dvoran hotela vseskozi slišimo isto banalno in neuničljivo skladbo. (Lahko je iz operete Vesela vdova Ferenca Lehárja: »Kopam se v penini, plešem kankan …«) Ritem glasbe skandirajo udarci podplatov škornjev. Odvija se oficirski ples.

Prizorišče, kjer se drama dogaja, se nahaja v podpritličju tega hotela. Je popolnoma drug svet. Betonski zidovi – na njih tu in tam kakšen grafit. V preteklih dneh je tukaj, v teh suterenskih prostorih zasedalo vojaško naglo sodišče, ob zori pa tu nekje izvajajo usmrtitve. Betonski bunker.

Prostor na odru služi kot zapor. Njegovo okno, če sploh obstaja, se odpira zgoraj, v višini pločnika. Noč je, kolikor toliko sveti le gola žarnica na dolgem kablu. (Oskrba z elektriko se skoraj astmatično zatika.) Kaj je moglo biti tukaj v boljših časih? Nočni klub? Diskoteka? Na mestu uničenih stopnic sedaj sem dol vodijo deske. 

Prizorišče je še zakrito s prozorno zaveso, ki jo prebije le utripajoča svetloba žarnice. 

Pred to ločilno zaveso stopi Renegat, ki za sabo vleče kuhinjski stol. Je krepek, prikupen fant z dobrim humorjem, ima jih nekaj čez trideset. Škoda, da je vojni zločinec. Njegova uniforma je lahko podobna obleki vojaka, ki se ga spominjamo s slike Mihálya Munkácsyja z naslovom Celica smrti ali kot jih nosijo vojaki eksekucijsih oddelkov na Goyevih risbah.

Zgoraj v hotelu obhajajo praznik zmage. Srebrno vedro s steklenicami penine pa stoji tudi v tukajšnjem kotu.

RENEGAT Nocoj se lahko tukaj vsakdo kopa v penini … Praznik zmage! Ti veliki luksuzni hoteli so opremljeni z vsem. Generali in generalmajorji takšne hotele s petimi zvezdicami obožujejo prav gotovo tudi zaradi opremljenosti. V celoti jih rezervirajo zase. Nad nami se nahaja plesna dvorana in kakšni kraljevski apartmaji! V baru so zbrani predstavniki mednarodnega tiska in vojne industrije ter vlačuge s petimi zvezdicami. V vratih stoji straža. Pred hotelom je parkiranje prepovedano … (Mrmra pesem, ki se sliši od zgoraj, medtem pa odmaši steklenico penine, ki jo je vzel iz vedra.)

»Kopam se v penini« … saj jo poznate. Vesela vdova. Zgoraj je veselica na vrhuncu. (S penino zaliva tla.) Edino jaz ne smem piti. Nocoj sem v službi. Kočljiva naloga je, zaupna. Mednarodni tisk v to ne sme vtakniti svojega nosu. Toliko o tem. Tudi to naj ostane med nami … Polkovnik mi je rekel, da če bo šlo vse gladko, mi lahko dodelijo novo odlikovanje. Že sedaj sem najbolje okrašeni podčastnik v okupirani coni. Ostali se ga lahko nažgejo, jaz pa ne. Zame velja popolna abstinenca. (Iz zadnjega žepa potegne ploščato stekleničko viskija in jo močno nagne. Usede se, govori občinstvu.)

No, tako je že popolnoma drugače … Vi ste lahko še posebej srečni, kajti preden se dvigne ta zavesa tukaj za mano, boste že dobili vse potrebne informacije, in to ravno od mene … Sam sem lahko namreč objektiven. V nasprotju s svetovnimi mediji. Jaz ne pripadam ne eni ne drugi strani. Ali pa, če želite: tako eni kot drugi … Kdo sem jaz? No? Oprostite, saj se še nisem niti predstavil. (Vstane. Trči z gležnji v pozdrav. Je cinično zaupniški.) Sem renegat. Kaj naj bi to pomenilo? Nekateri pravijo: izdajalec. Jaz pravim: renegat je sopomenka za preživetje. Meni – edino meni – je uspelo preživeti vse moje ljudstvo. To je velika reč, saj je ljudstvo, iz katerega izhajam, v bistvu izginilo iz zemeljskega površja. Od jutrišnjega jutra lahko dovolimo prihod mednarodnim nadzornikom: no problem! Tudi našega jezika ne govori več nihče. Fini! Kaput! Mrtvi jezik! Niti sam ga več ne govorim. Bognedaj! Pazim, kaj izustim. Nočem biti razkrit. Če bi mi najlepša ženska na svetu na uličnem vogalu v moji materinščini rekla: »Poj nut, lejpi sodak!« – bi le mahal z rokami: Kaj pa govoriš? Ne razumem te. Toda saj vidite: Tega jezika nisem pozabil … Kje pa … Ampak pred nikomer nikoli ne izrečem več besede v njem! Zakaj sem torej pred vami spregovoril tako? To je nekaj povsem drugega. Vi ste občinstvo v gledališču … Prebivalci nekega tujega planeta. (Sprehaja se gor in dol.) Marsovci …! Drugače pa niti besede v tem jeziku! Niti v sanjah! Naučil sem se spati brez sanj … Tudi bolj zdravo je.

Torej nihče niti malo ne sumi mojega porekla. Mogoče nekdo zgoraj. Tam zgoraj. Kjer pa me zato še bolj cenijo. (Pije. Že izzivalno.)

Renegat sem! In ukaze sem vselej izvršil. Tudi jaz sem prispeval svoje, da to ljudstvo, da to ljudstvo … moje ljudstvo: je bilo in ga ni več. Toda jaz: bom.

Če nekdo, jaz pa ja vem, kaj je to, kar tako ljubko imenujejo »etnično čiščenje« … Renegat sem. Komur koli ne uspe zatajiti lastne vrste. Koliko jih vendar poskusi … Češ da to ni nič takega zanje! Da bodo že splavali. Lepo napredovanje, srečno družinsko življenje, plavolas otrok, vikendica! – kar naenkrat pa v usta nastavijo puškino cev. Bum! Jaz lahko mirne duše rečem, da sem uspel. Gladka vojaška kariera. Nočem se pa hvaliti!

Povejmo raje nekaj o jezuitu. Ne, zdaj ne bom pil. Moram biti pri čisti pameti. V katerem koli trenutku se lahko tukaj nariše tisti smrkavec. Tisti bogoslovec. (V njem narašča živčnost, spet pogoltne požirek.) Nikogar ni na tem svetu, ki bi bil bolje informiran od jezuitov. Morda le borzniki. Niti oni … Mi smo pacifikacijo tega celotnega območja gladko opravili, ne da bi tuji poročevalci vtikali svojega nosu. Tudi naglo sodišče je tukaj delovalo nemoteno. Danes se je odvijala zadnja obravnava. Zaprta za javnost. In niso še niti razglasili sodbe – smrt! –, so že pripeljali do kosti premočenega mladega farja, smrkavega od premraženosti, ker je štiriindvajset ur čakal na prečkanje meje med conama. Bil je opremljen z vsakovrstnimi pismi. Od priorja, od škofa, potrjeno s strani guvernerja. Češ da hoče z obsojenko skupaj preživeti njeno zadnjo noč. – O kakšni obsojenki govorite, prečastiti? – ga pobara naš polkovnik. Nato mali duhoven že kar drdra ime, materino ime in rojstno leto ženske. Ti vedo vse. Celó sodbo je že vnaprej vedel. No, ja … Ni mu bilo treba veliko ugibati. – Vaša častitost ne bo prišla na zeleno vejo z omenjeno žensko, tista vlačuga namreč zaboga noče spregovoriti drugače kot v lastnem jeziku, češ da ima za to ustavno pravico. Pred sodiščem torej ni bleknila niti besede. – Še toliko bolje! – je zakričal duhovnik. Češ da on pozna ta jezik. In da prihaja ravno zato, da bi ga vadil. Želi si kon-ver-za-ci-je. Da bi mu ona dala lekcije! Poslednja priložnost! – Kako se je možno naučiti tisti nemogoči idiom? Ha-ha-ha! – In pretvarjal sem se, da se smejim iz srca. (Smeji se.) – Čudovit jezik! – To pravi duhovnik o moji tisočkrat zatajeni materinščini. In dodal je, da se je tega jezika naučil v bogato opremljeni samostanski knjižnici, na podlagi zapisov nekdanjih misijonarjev. – Stal sem z brezizraznim obrazom ob polkovniku, kakor da niti ne bi šlo za moj materni jezik. Mene ne bo razkril ta peder od jezikoslovca. Nasprotno, bom jaz njega! Tako bom torej nocoj lepo molče lahko priča poslednji uri ljudstva … ljudstva … mojega ljudstva … Tiho! Saj od jutrišnjega jutra bo dejansko fini! (Pije.) Kaput! Mrtvi jezik. Ko bo sonce vzšlo, bodo vsi tisti zgoraj plešoči vojaški častniki navalili sem dol v klet, da bi opazovali: ali tudi ženskam pride, ko jih obesijo … Jaz pa jo bom tukaj za zaveso, v celici smrti lahko videl še enkrat … še zadnjič … žensko, katere spomin v meni tli bolj živo kot od vseh stotih – več stotih? –, ki smo jih med etničnim čiščenjem nategnili. Kakšne ženske! … Polkovnik mi je celo pomežiknil, ko mi je naročil, naj se obsojenki pridružim zaradi krepitve varnosti. Pomežiknil sem mu nazaj. Okej, mon colonel! Ta zabava ne bo kar tako: poslušati, ne da bi pisnil, kaj lahko pove ta angelska vragulja tistemu malemu kretenskemu duhovniku … In obratno … Po tistem pa lahko obsojenki še sam ponudim poslednjo tolažbo. (Reži se.)

Za prozorno ločilno zaveso je prizor postajal vse svetlejši že mnogo prej. Izrisujejo se obrisi … Kakor da bi brleča žarnica dobila odmerek elektrike.

Zavesa se dvigne.
 
Prvo dejanje

Del kleti, ki služi kot zapor. Na površje – v svet – začasno peljejo lesene deske, na mestu nekdanjih marmornatih stopnic. Pohištvo: miza, dva stola z naslonjali iz pletene slame, v kotu pograd, okoli na zidovih grafiti.

Aleluja je lepa ženska v svojih tridesetih, nosi barvno, široko poletno obleko z velikimi vzorci. Namesto kakršnega koli opisa naj tukaj stojijo prikladne besede Gyule Illyésa: »ženska, ki je več od sebe«. Skoraj sključena ždi na enem od stolov. Mrmra uspavanko – kakor se nam počasi zasveti – zarodku v svoji maternici.

ALELUJA (Govori sebi, tu in tam zapoje.) Ge mo te zibala … Kak zdaj. Hupkale ve se. Tebi de vse vküper samo tak, kak liki bi ležala v zibeli. (To zdaj zapoje.) Spavaj mi, dejtece moje, spa-a-vaj. (Zasmeji se.) Sploj dobro brsaš ritem! Spa-a-vaj … Tak je! Ta-ti-ta! Kà boš, gda gorzrastéš? Pesmarca? (Igrivo izvaja kolorature.) Ge sa tvoja zibela … Ge mo tvoja škrinja … Jaj, zdaj si se prestrašila! Na! Zatok se nej trbej bodjati! Vküper ve. Se hupka-hupkale. Nede bole bolelo, kak gda mala bába na svejt pride … Tisto so tö nej deklinske senje! Vküpstisneve oči in hop! pa je že nimo. Prejkodletive! Te več nika nede bolelo … Vse de dobro. Letive! Letive! Med zvejzdami. Pa na gnauk, koga zaglednejo naja oči? Tan naja čakajo na bregej reke dragi stari stariške, prastariške. Veuko veseldje de. Na, končno sve müve tö prišle. Tebé vzemejo v roké, dobiš vénec iz pšenični cvejtov. Pasivo de k tvojin očan pšenično sive farbe. Depa ne smejš jin povödati, kakše grde smrti sve mrlé … In tan baudejo tvoji mali bratčeki tö. Jaj! Kak grdau so uni tö mrlí! Tjuma …! Te se navčiš smedjati … Na, vej se pa smej malo, smej se že! Smejve se vküper … (Smeji se, smeji se.) Tak …! Tak …!

Medtem je v prostor vstopil Renegat. Za sabo vleče stol s slamnatim naslonjalom. Nekaj časa posluša smeh ženske, nato pa jo začne z robato šalo posnemati.

RENEGAT Hahaha!

ALELUJA Mára! (Krčevito prime rob mize.) Nastrejgate moje slejdjne srečne momente! Istino mate – kak pa nan leko sploj na pamet pride, ka se smegémo … Vej pa, če samo edno našo rejč čüjete, van že krvni pritisk gorskauči. Kà pa eške, gda se smegémo. Včàsik brodite, ka se z vas vösmegémo. (Smeji se.) Pa meli bi zakoj … Depa zdaj, če sa se smedjala, sa se v sebi znautra smedjala. (Skoči stran od mize.) Kak nekák, šteri je pamet zgübo. Zakoj bi pa nej? Drügin se je nej zmejšalo, prva kak so je vmorili? Ge sa tü preštejla, kà vse so gorspisali na stenau tisti, šteri so pred menov v tajoj zamenici preživeli svojo slejdnjo nauč. Kak če bi jin od slejdnjin eške nikši sok od nauri gob piti dali. (Zdaj se zave okoliščin.) Kà je tau, zakoj sé trbej eške eden stolec? Koga škéte sépripelati? Ge neman več žive žlate! (Opleta z rokami, saj predpostavlja, da Renegat kot tujec ne razume nobene njene besede. Tako razlaga.) Odnesi k vragi tisti stolec! Ge njuga neman, buma, njuga … Mojoga očo ste bujli. Mojo mater ste bujli. Vse moje bratčeke ste vmorili … (S prstoma kaže na obe očesi kakor neapeljski otroci, kadar govorijo: videl sem, z obema očesoma!) Pa sa vse tau vidla tö!

Gleda Renegata iz oči v oči, v njem prepozna nekoga. Nemo stojita drug drugemu nasproti. Tišina.

ALELUJA … Ti si gé? Znala sa, ka eške nikšo vrajžo delo vözbrodite za mojo slejdnjo nauč, depa ka se ti pokisiš nazajpriti … Tau je nej, tau je nej istina! … Vej si pa donk nej ti? Gvüšno te samo senjan. Ar vsikdar tebé senjan. Tisti tvoj, od veseldja zvejženi gaubec, gda si me dojvtegno … Kà zdaj zijaš? Dobro, vej pa ranč edno mojo rejč ne razmejš … Tvoja sreča, ka ne razmejš … Moja sreča …

RENEGAT (Z nespretnim gibom jo želi objeti.)

ALELUJA (Iztrga se mu iz rok.) Te pa gúčiva rejč, štero razmejš! (Pljune mu v oči.)

RENEGAT (Kako se bo odzval? Se bo maščeval? Ne. Obriše si obraz in ji pokaže hrbet.) No problem! No problem!

ALELUJA Telko sa ma bila dužna … (Usede se na svoj stol, spet se sključi.) Ne boj čemerna na mé, moja mala rauža, ka tak krčín. Nut se je čülo k tebi? Pri nas je bila takša šega, ka je ženska – če je na pamet vzela, ka je kusta – samo lejpe dele šaušnjala pa spejvala svojoma deteti. Ka bi mali raužin bombrik volau daubo oprejti se na té svejt. »Jaj! Zakoj smo vrnau sé prišli?« Pripovejdali so mi, ka je gnauk bila edna dekličina, štera je zmejs, gda je vö z materé prihajala, nej traubila, liki spejvala. V devet mejsecaj se je v črvej svoje materé že vsakšo nauto navčila, venak je poznala že solmizacijo tö … Si že čüla kaj takšoga? Namé je moja mati lepau prejkstrausila: una mi je tö vse lejpo pa dobro obečala … in kà me je čakalo? Eške sa nej mejla deset lejt, so edno nauč pri nas dveri nutvdarili takši sodacke, kak je té, na šteroga sa se zdaj drla … Una sirauta pa je eške nutodletejla med plaméne po mojo sestro. Tan je ostala … Ge tebé nešken znoriti. Zaman mi tü brsaš v črvej, ka aj ti spejvan, moja mala zvejzda. Nej, nej, nej. Tau je, kà dejte nikdar neške razmeti. Ka nej. Ka zaman si puna s pesmimi, nede več muzike. Ka tebé tö nede. Ka drügi mlajšov tö nede. Ka namé tö nede … Tau je rejsan žmetno dati valati. (Mrmra.) »Odideve od téc …« 

RENEGAT (Vrača se, prinaša Sveto pismo in majhno, ceneno razpelo.)

ALELUJA Kakšoga Jezoša Kristoša mi nosiš? Nej te ga je sran v roké vzeti? (Plane kvišku, poskuša izviti razpelo iz vojakovih rok.) Vej si pa eške ranč nej vöspuco segnjeno krv spod svoji nojetov. (Ugrizne moškega v roko.)

RENEGAT (Odrine jo, ženska pade na tla.)

ALELUJA Zakoj ne deješ bikovo palco vö na sto? Vej smo se pa navčili, ka go moremo čestiti!

RENEGAT (Odložil je razpelo in Sveto pismo na mizo.)

ALELUJA (Kleči na tleh.) Leko si dava rokau, Jezoš Kristoš. Servus … Ne moreš dati rokau, vej si pa s cvekon gorzabiti. Daj valati, Odküpitel sveta, moja smrt tö nede dosta lepša od tvoje. (Vojaku.) De sa pa ge nej prosila nej Biblijo nej razpetké!

RENEGAT (Kaže, da ne razume ženskinih besed.)

ALELUJA Od toga pa se čleki rejsan zmejša. Ka leko povejn kà koli, več njuga nega, što bi razmo. Nej čleka, nej Boga. Tau je dosta lagovejše, kak gda ste me v vauzo samico zaprli. Tan sa eške itak mejla nekakoga, šteri mi je nazajpokloncko. V našoj rejči so gučale železne cevi v stenej. (Z nohti hitro udarja po mizi.) Na, kà gučin …? (Naglo trka.)

RENEGAT (Na drugem koncu mize odbobna sijajno tolkalsko skladbo in z njo odgovarja …)

Sekundo ali dve lahko divje bobnata celo skupaj. Kaj je ta duet? O čem se pogovarjata? Zunaj se oglasi trobenta.

Renegat nenadoma dvigne glavo, preneha s svojo točko in odhiti gor po deskah. Zapusti prostor. Tudi Aleluja vstane, začne tiho – zamišljeno – hoditi naokoli, roke ima sklenjene, skoraj varujoče jih drži na svojem trebuhu.

ALELUJA … Na tom svejti so donk najlepše: ftice. Rauže, zvejzde pa ftice. Zavolo nji se splača narauditi. Navčin te imena cvejtov. Že imena rauž so sploj lejpa. Skor tak lejpa kak rauže same. »Margejčica«. »Mačija«. »Travica živlenja« - geli, kakšo lejpo ime má? Ge sa se ga tö od svoje materé navčila. Una je znala ime vsakše rauže. »Gezerni cvejt«, »maurski lükec«, »vrauči dež«, »ognjena lelija«, »zlati klinčec«, »šumska vila«, »goreča lübezen« … »Spominčice« … Spominčice so ranč tak sive bile. Une so bile sive spominčice. Lelija pa je bejla. Cvela je v kmičnon lesej. (Govori že skoraj pojoče:) »Kak lelija v senci kmičnoga lesa …« Moja mati je pripovejdala, ka gda je ta nauta nauva bila, go je ciganj oprvin pod njenin oknon zavlejko … Depa gestejo takše rauže tö, štere pomagajo, aj bolezen taminé … (Zgrudi se na tla.) Pa takše, štere če zgrzémo, de nan mujs spejvati pa plesati. Takše tö gestejo, od šteri vse pozabimo …

Medtem ko je ženska govorila, se je zgoraj pri vratih pojavil fant v svojih zgodnjih dvajsetih. Po vsej verjetnosti je semeniščnik. Njegov duhovniški talar je zvezan ob bokih, obe hlačnici sta mu pripeti s ščipalnikoma. V prostor lahko potisne tudi svoje kolo. Zanj so značilni nerodni gibi in kipeča želja po sporazumevanju ter zavrtost, ki izhaja iz deviškega življenja (ali pa obratno, je vzrok zanj). Ko zasliši ženskine besede, si takoj začne zapisovati.

Za njim je prišel Renegat. Molče poslušata ženskine besede, ki govori globoko sklonjena naprej in zato ne more zaznati njune prisotnosti. Renegat lahko s kretnjo roke nakaže, da je ženska, ki monologizira zase, izgubila zdravo pamet. Da zaradi tega govori vsevprek. Duhovnika muči kihljaj. Poskuša ga zadržati. Zaenkrat je uspešen pri tem.

ALELUJA … Müve ve zranje zrankma na cvejtnon tranki ojdle-špancérale … Eške denejo večerne vijolice, eške cvetéjo mlejčnjeki …

Novinec Patrick si nekaj zapiše.

ALELUJA … Vsikdar ve tantá špancérale, gé sunce gorstane, in na gnauk samo, gléj! Što nama prauti prihaja? Vej pa tvoja babica! Una že pred zordjov vöodi trave brat. Rauže sipava pred tvoje nogé. Po tistaj odiš-špancéraš … (Spet se tiho smeji sama zase.)

PATRICK »Špancéraš« … (Zapiše si besedo.)

ALELUJA (Morda se ji je zazdelo naravno, da je nekdo v njeni materinščini ponovil njene zadnje besede.) Lejpa rejč. V njej je, ka déš-déš-špancéraš – živéš, živéš, ne méraš!

PATRICK (Vročično išče robec. Glasno se mu kihne.)

ALELUJA (Še zmeraj je vedra in, ne da bi se ozrla nazaj, reče) Baug pomagaj!

PATRICK Laudetur Jesus Christus!

ALELUJA (Obrne se in zazre se vanju. Govori razčlenjeno in pomenljivo kaže:) Nej sa pro-si-la po-pa! V državnon geziki nika nemo pravla, latinski nika ne vejn, tak ka se z rečami gvüšno neva razmila. Baug aj mi odpisti, ka tak graubo tazaženén njegvoga popa, de je pa mujs, ka ti pokažen dveri. (Kaže: ven!) 

PATRICK »Pokazati dveri« - to so v vašem jeziku zabeležili že v 18. stoletju. Bolj vulgarna sopomenka za to je »Vkraj se poberi!« Leko mi povejš eške kakši sinonim?

ALELUJA »Idi k vragi!« Je tau sinonim?

PATRICK Je. Baug plati! (Zapiše si. Ponovno se mu kihne.) Opravičujem se. Ponoči sem postajal na meji. Malce sem »se rasladiu«. Ali pa je pravilneje »se raslado«? Kak se povej?

ALELUJA Tau se nika ne šté! (Razdražena je.)

PATRICK Kako bogat je ta jezik v niansah! (Si že zapisuje, toda preden bi ženska spregovorila:) Pardon! Kako rečete, če storim tako? (Zaigra, kot da bi se mu kihnilo.) No? In zdaj mi ne zaželi »Baug pomagaj!« Kà si pravla v mlašeči lejtaj?

ALELUJA »Hapci!« Zdaj pa aj že dojde!

PATRICK Kaj pa počnem jaz, ko ... (Posnema kihanje.) No? V starem slovarju je zapisano, da sem »trésno«. Dobro je tak?

ALELUJA (Smeji se.) Tak tö pravimo, ka »si ptrésno«. (Smeji se.) Samo moremo skrb meti, ka ne poplücnemo ptreskáča.

PATRICK Kako? Kako? »Ptrésno?« (Aleluja se dela, kot da bi se brisala.) Saj je to dvoustnični vibrant! P-t-r. Kar zdelo se mi je, da ga imate. Povej eške gnauk!

ALELUJA »Si ptrésno.«

PATRICK Ni sijajnejše besede za posnemanje zvoka! Od kec ste go prinesli? Iz kakše pradomovine? Okoliška ljudstva je več ne poznajo. Vsebuje pa jo poljski jezik. Ni še izgubljena Poljska! Splačalo se mi te je obiskati! Vrejdno mi je bilau zmrzavati. (In se mu kihne. Sedaj zares.)

RENEGAT (Ponudi mu stekleničko z žgano pijačo in razčlenjeno – kakor da bi bil izraz tuj zanj:) Baug po-ma-gaj!

ALELUJA Leko oprén gezikovno šaulo … Depa, prva kak se naločeta tü primeni, zdaj se že gnauk badva spucajta v pekeu! (Usede se in jima pokaže hrbet.)

PATRICK (Postane opazno, da vadi jezik, naučen v knjižnici.) Kak pogausta lokucija v tvoji lampaj je »pejkeu«. Tau znamenje je nagloga širenja civilizacije krščanjske. V 18. stoletji so misijonarge dojspisali, ka nebesa vi poznate, nej pa pejkeu.

ALELUJA »Pèkeu«!

PATRICK Naglašena kračina v nezadnjem zlogu! O, lepau Baug plati!

ALELUJA Tisti misijonarge so napravili dobro delo: spoznali smo ga.

PATRICK »Pejkeu«? Pardon: »Pekeu«? (Kratka tišina. Nato:) Ne boj čemerna! Ge v ton geziki samo djeklan.

ALELUJA (Kakor da bi bila napeta kot vzmet, se obrne proti njemu.) Eške dobro, ka si ga nej cejlak pozabo! Vejn ge, kelko siraut so vküppolauvili in je vteknili v janičarske šaule, ka bi je gorranili – prauti nan. De sa pa brodila, ka s vsakšoga napravijo sodaka. Tak vövidi, ka janičarske pope tö nücajo, ki morejo pomiritev predgati domolübon, štere so odvlekli pod gauge … S tisti šaul je večina naši mlajšov vujšla. Zakoj si ti nej zbejžo? Ti renegat!

RENEGAT (Ne da se zmotiti, nemo se smehlja kot nekdo, ki bi rad le izvedel, zakaj omenjata nekega renegata. Dvigne stekleničko v zdravico. Pije iz nje. Spregovori, kot da bi lomil jezik.) Renegat! Čin-čin!

PATRICK Motiš se, spoštovana gospa! Ge sa nej renegat! Ge sa nej prišo od vas – ali »zmed vas«? Tau je žalostno. Oče misijonar s svetim življenjem je hodil pri vas v 18. stoletju in je vse zapisal v slovnico, slovar. Prevedel vam je Sveto pismo. Jaz stopicljam po njegovih sledeh. Lejpi té gezik sa se včiu v knjižnici semenišča, z velkov simpatijov je moja düša puna.

ALELUJA Nej se ti je splačalo trüditi, čestitlivi gospaud. Té tvoji sonarodnjaki, šteri majo düšo puno odürdjavanja, so napravili tak redno delo, ka več ne ’š emo s kon gučati té lejpi gezik.

PATRICK Saj sem prav zaradi tega pohitel. Pogovarjajva se! Pogučavajva se! (Razčlenjeno. Tudi on opleta.) Tačas, ka man s kon.

ALELUJA Pogučavava se.

PATRICK Važne stvari ge pitati škén … Pa trnok malo mava časa.

ALELUJA Haha! Ti tau meni gučiš?

PATRICK (Iz globokega žepa svojega duhovniškega talarja potegne budilko, nekaj celo nastavlja na njej.) … Dajva do petih zjutraj? Se strinjaš?

ALELUJA (Nehote usmeri pogled na budilko.) Telko je že vöra?

PATRICK (Odloži budilko na mizo, s številčnico navzdol.) Vsefelé je mujs meni od tebé pitat – »pitati«. 

ALELUJA Kà vas eške briga? Če se kakši borci, šteri so preživeli veuko narodno morijo, ne skrivajo v varaši ali v lesej? Če rejsan bi znala, bi van nej povödala njine atrejse.

PATRICK Niške je več nej preživo. Na žalost …

ALELUJA (Z ironično predanostjo proti Renegatu.) Dobiš eške eden lejpi, veuki zlati plečni! (Ploska.)

RENEGAT (Hvaležno sprejme aplavz.)

PATRICK … Niške, zaistino niške.

ALELUJA (Preplavita jo grenkoba in strah, iz česar je razvidno, da je v njej kljub vsemu tlelo še neko zadnje upanje.) Rejsan nega več njuga od nas? Praviš, ka nega!?

Tišina.

PATRICK Bral sem o nekem indijanskem ljudstvu. Hodili so le v vodi potokov, da za njimi ne bi ostalo nobenih stopinj. Da bi za njimi zaman pošiljali pse. Pred dvajsetimi leti jih je bilo še pet. Neko ljudstvo: pet Indijancev v vodi potoka. Bosih. Naučili so se sporazumevati kot gluhonemi … Pet nemih Indijancev tava v vodi. In si kažejo med seboj. Edno lüstvo! (Tišina.) Veuko lüstvo. (Skoraj se zjoče, kar priča o njegovem tankočutnem srcu.)

ALELUJA Eške živéjo?

PATRICK Molin za nji. Za nji tö. Oni so poslednji glasniki. Po Božji milosti sem nocoj tudi sam srečal poslednjega glasnika. Zdrava bojdi, Aleluja, slejdnja glasnica!

ALELUJA Eške dobro, ka ne gučiš, ka sa slejdnja kurva. Vej bi pa leko bila slejdnja kurva tö – gledoč na tau, kakši žitek sa mejla od svojoga desetoga leta. Depa ne trüdi se, čestitlivi gospaud, nemo delala pokauro. Slejdnjo paut povejn: nej sa prosila popa!

PATRICK Nisem se dal pripeljati zaradi takšnih intenc. 

ALELUJA Kà, nej si zatok prišo, ka bi mi slejdnjo mazanje dau in me traušto tačas, ka mi vauže kauli šinjeka dajo?

PATRICK (Šepeta, da ga Renegat ne bi slišal.) Tau so püšpek samo za nji tak napisali … Pst!

ALELUJA Leko mérno gučiš, vej pa té tü en kuk ne razmej, ta mára.

PATRICK Ponüditi ti düševno trauštanje: tau je samo pretveza, pretekst. Baug aj mi tau odpisti. »Pretekst« - kak vi tau pravite v svojon geziki?

ALELUJA »Kamu.« De sa se pa tau že tü v vauzi navčila.

PATRIK (Zapiše si.) V zbranem gradivu iz 18. stoletja nisem naletel na to besedo.

ALELUJA Té križ je tö kamu?

PATRICK Povejva raj tak: pretekst. Jezoš mi odpisti tau malo čalivanje.

ALELUJA Kakši vöter pa te je té sépofudno?

PATRICK »Vöter sépofudno.« (Zabeleži) Kakši vöter? Kakši vöter? Nej teologija! Filologija!

ALELUJA (ne razume, odkimava z glavo) 

PATRICK Jaj, vejn! Preveč je latinski rejči. Prosin odpüščenje, ali odpüstitev? Ge lübin mrtve gezike. Latinskoga, staroga grčkoga, etruščanskoga, aramskoga pa tak tadale … Tvojo rejč že tö za naprej rad man. Una de tö mrtva. Tau je biu té „vöter”. Sé me je pofudno. Depa zatok se donk delajva, kak če bi te zdaj spovedavo. Tau je kamu. Narediva malo špilo. (Z gibom očesa pokaže na Renegata.) Za njega volo … Dojpoklekni!

ALELUJA Tau pa nej! Nemo kléčala!

PATRICK Dojpoklekniti! (Šepetaje.) Dojpoklekniti!

ALELUJA Moja slejdnja nauč je moja! Sama škén ostati. (Z nekim grenkim patosom vzkipi iz nje:) Ge sa té rejči dobila od svoji stari starišov, prastarišov. Njin je škén nazajodnesti.

PATRICK Gda sa nutstaupo, si bila sama tü, pa si se z nekakin pogučavala.

ALELUJA (Namerno se izmika.) Se pogučavala? Kà pa!

PATRICK Takše lejpe rejči si vöpravla … S kon si se pogučavala? Ali pa si mabiti molila?

ALELUJA (Prasne v smeh.) Prav maš, oča! Pogučavala sa se z Baugon, šteri me je blagoslovo. (Roki prekriža na trebuhu.)

PATRICK (Z otroško preprostostjo.) Torej moram pred teboj poklekniti jaz. (Celo storil bi.)

ALELUJA (Rada bi ga povzdignila s tal.) Kà bi pa ti eške …! Té sodak tü de leko brodo, ka mi škéš lübezen pripoznati … Daj mi raj edno cigareto!

PATRICK Cigareto …? Neman go … Vej pa ge ne kadin pa ne pigén. Nazaj se držin.

ALELUJA Kak pa stogimo z lübeznijov? Z ženskami?

PATRICK (Malce zmedeno.) Mi se seveda zaobljubimo tudi deviškosti.

ALELUJA Seveda? Tak gvüšno?

PATRICK Vnauga skišavanja moremo dojobladati. Moren dojobladati.

ALELUJA Če nekak po vauzaj odi, bi se leko navčo, ka mi tü skor znorimo za nikotinon. Če prideš na vizito k čleki, osaudjenoma na smrt, ne pozabi ma en par cigrejklinov prinesti. Drgauč, prišešnjo paut.

PATRICK Cejlak gvüšno! Obečan. (In si zapiše v beležko: »cigrejkli«)

ALELUJA (Z ironijo.) Tak, tak – prišešnjo paut. Cigrejkli!

PATRICK … Prišešnjo paut.

ALELUJA Nede več drüge prilike … (Tišina.) Tak. Kà so tiste veuke dele, od šteri me škéš spitavati?

RENEGAT »Cigrejkli!« (In ženski vrže cigareto.)

ALELUJA (Pri plamenu sveče jo prižge in lakomno kadi.) Vidiš, ov je razmo. Živé med robi …

PATRICK In posvedočo je, ka se sploj brž vči vaš gezik. Tau je že tö razmo, ka ge ne kadin. Meni je nej lüčo cigareto.

ALELUJA (Pomoli mu jo.) Ná …! En šluk!

PATRICK Ne vpelji nas v skušnjavo … Besedo pa si vendarle zabeležim. »En šluk.« Kak sa srečen, ka leko z nauvimi rečmí – rečámi – obogatin material, šteroga so zbrali misijonarski očevge v 18. stoletji. »Šluk« … Zelo zgovorno! Dim povlečemo globoko, malce kašljamo. Celo: kolca se nam. »Šluk!« Kakšna onomatopeja!

ALELUJA (Ponuja mu jo.) Ná, en šluk!

PATRICK Ne, ne … Sam v šluku bolje uživam v fonetičnem smislu … O, na smrt osauditi eden takši gezik!

ALELUJA (Puha dim, srečna se sprosti.) Gúči dale! Zdaj že vejn, kakši veuki dar je za mé tö, ka si me gorpoisko. Ka tak rad maš té naš blagoslovleni, prekunjeni, dojzapovödani, lübléni gezik.

PATRICK Té pa te leko spitavan?

ALELUJA Če je že gnauk tak važno.

PATRICK Sploj. Koliko spregatev imate? Včasih se mi zdi, da le eno. Morda pa dve? Ali pa tri? Ali pa sto? Pri vas obstaja toliko nepravilnih glagolov! Vsak ima konjugacijo zase.

ALELUJA Kà tau gé, konjugacija?

PATRICK Vej si se pa včila.

ALELUJA Tau smo se mi nej včili.

PATRICK Nej si ojdla v šaulo?

ALELUJA V naši šaulaj je bilau dojzapovödano, ka nas materno rejč včijo. Eške v desetminutnoj pauzi smo se leko med sebov samo v državnon geziki špilali.

PATRICK Vsakši genocid se tak začne.

ALELUJA Skrb mej, moj mali pop! Ne nücaj tihinske rejči, vej je pa leko ov razmej.

PATRICK Vöstrejbiti eden gezik, tau je takšo, kak gda so v Betlehemi mala deteta vmardjali. Herodeške!

ALELUJA Imena diktatorov ranč tak ne spominaj! Ar so naši herodeške gizdavi na svojo poštenjé. In neškejo, ka bi uni bili glavni krivci v ednoj nauvoj nürnberskoj pravdi.

RENEGAT (Poigrava se z njima; ponavlja splošno znane besede.) Herodeš … genocid … Nürnberg …

Aleluja in duhovnik zalotena utihneta. Kratka tišina. Renegat žvižglja.

ALELUJA Če so nindrik trgé vküper, je eden gvüšno špicli. Ti tö ne ’š več nikdar püšpek grato. Če té napiše svojo gorzglašenje o naja …

PATRICK Iz ednoga ježuita na rejdki püšpek grata. Za nas, ježuite, je nej važno, ka bi püšpecke gratali.

ALELUJA Eške te gorobesijo tö leko, vküper z menov. Lejpo vövidenje.

PATRICK Vsikdar smo meli svoje mantrnike.

ALELUJA Ge mo tö mantrnica? Špajsno. Meni bi ranč nej na pamet prišlo, ka ge – če me zranje tü gorobesijo – »mantrnica« gratan. En drek sa ge mantrnica. Preveč lüdi sa vidla mrejti. Naša smrt je takša kak od gesenski müj.

PATRICK Sploj je nej rejč od toga! Tvoja smrt zranje: de poseben den žalüvanja v zgodovini človečanstva. Mabiti Baug napravi sončen mrk. Počakaj samo!

ALELUJA Lekar zatok me škéjo obesiti že prva, kak sunce gorstane. (Smeji se.) Kà, zavolo méne? Ne špajsaj se! Edno kravdjo boco napravi, nej sončen mrk.

PATRICK Ne gúči tak! (Navdihnjeno, skoraj poduhovljeno:) Navajam ti nekdanjega pesnika: »Če mrgén, si Baug zatisne edno okau« … Je lepau, geli?

ALELUJA Trnok lepau.

PATRICK Baug si zatisne edno okau in tau je več kak eden sončen mrk. Ti si že vöodebrana. Sama si pravla: Baug te je blagoslovo. Ge sa dojpoklekno.

ALELUJA Blagoslovo, ka je vtekno dejte v mojo črvau. (Naglo prime Patrickovo roko in si jo stisne na trebuh.) Tan znautra je. Brsa … Ž njauv sa gučala. Včiu sa go na imena cvejtov. Spejvala sa ji.

Tišina.

PATRICK (Zardi. Rad bi odtegnil roko, toda ženska jo tišči k sebi še toliko bolj. Zmedeno:) Nika se giba.

ALELUJA Mala malvina betva … Una je drüga, osaudjena na smrt. Zranje zrankma una tö mrgé vküper z menov … Gnes zrankma.

Molčita. Negibna sta.

RENEGAT (Pozoren je, stopi bliže.)

PATRICK Zdaj vrnau ne brsa.

ALELUJA Vej de pa včàsik … V njej je živlenjska mauč za stau lejt.

Tišina.

PATRICK Zdaj!

ALELUJA Nemérna je … Bogí se sirauta. Ne vej, kà go čaka. Samo tau čüti, ka nika lagvoga … Tan znautra v redečoj kmici nika ne vidi pa ne čüje. Čüti pa toplaučo tvoje rauke. Na pamet je vzela tau tö, ka si ge gnes cejlo nauč ne zatisnen oči … »Kà se tü nalečüje?« Namé je več nej straj. Dobro, ka si tü z nama. (Tišina.) Obečaj mi, ka ’š molo za njau. Obečaš, geli? Ge ti pa v zameno do zordje eške ovadin, kelko spregatev geste. Vse stau ti povejn. (Tišina.) Narédiš tau, geli?

PATRICK (Kimne.)

ALELUJA (Opazi, da se semeniščnik močno solzi.) Ti se tak brž zdjaučeš?

PATRICK (Z rokavom duhovniškega talarja si obriše solze.) Nahod … (O zarodku.) Pá brsa.

ALELUJA Rada bi znala, što si ti.

PATRICK Povej ji, ka sa nej teolog. Liki filolog … Njeni oča go je nej gorpoisko? (Nespretno se korigira) Vaja gorpoisko?

ALELUJA Kaj bi nej! Donk! Nut je prišo! (Iz grla ji izbruhne obupan smeh.) Samo se hejcan …! Vej pa ranč nema očo!

PATRICK Depa kak se leko v vauzo zapré edna ženska, štera je kusta?

ALELUJA Gda so me nutprivlekli, sa eške ranč nej bila kusta.

PATRICK Kelko si mogla trpeti!

ALELUJA Po tiston sa več samo od toga, ka sa zandareča gratala.

PATRICK Kà bi rada gejla?

ALELUJA Črešnje!

Niti ne opazita, da Renegat z naraščajočim vznemirjenjem sledi njunemu pogovoru. Morda šele sedaj izve, da je Aleluja noseča in da je lahko oče otroka on sam. Odrine semeniščnika od ženske … in sam obstane pred Alelujo. Strmita si iz oči v oči, od blizu, negibno.

ALELUJA Že pá. (Kakor da bi govorila Patricku.) Zglaša se. Ka prej ’skrb mej, mamica moja …! Nevarnost preti …’ Embrionge ranč tak čütijo kak rastlike, ali se jim približava dober ali lagvi človek. (Srepo gleda v Renegatove oči.)

PATRICK (kriči) Ženske v blagoslovljenem stanju se ne sme usmrtiti! To se ujema tudi s stališčem Cerkve. (Zagrabi Renegata in mu govori v obraz.) Telefon?! (S prstom kaže, da hoče nekaj zavrteti – zavrteti številko.) Te-le-fon …! Zarodek je individuum! (Vseeno je že zanj, le komu to govori – govori Bogu?) Ima prav take osebnostne pravice …! Te-le-fon!

RENEGAT (Na zapestni uri kaže, kako pozno je že. Ob takem času več ni moč telefonirati. Zamahne, usede se.)

ALELUJA Vidiš? Zaman … (Tudi ona se usede. Nato pa tiho.) Kelko nauvorodjeni individuumov sa ge vidla, štere so sodacke v stenau zabili.

PATRICK (Ne preda se.) Depa nej s saudon birauva. Gestejo mednarodne norme.

ALELUJA Mednarodno vküpdržanje geste. In morije betlehemski detet!

Tišina.

ALELUJA Pst …! Čüješ?

PATRICK Oficérge plešejo. Čüjen.

ALELUJA Ne-ej … poslüšaj …! Zdaj …! Zdaj pá! Čüješ? Tau taupo vdardjanje s topačov?

PATRICK Špajsno je v zamenici ednoga veukoga hotela.

Tišina. Poslušata.

ALELUJA V svoji mlašeči lejtaj sa rada poslüšala takšo. Drvarge so ojdli po lesej. Drejva so podérali … Mi, mlajši, pa smo probali gorpriti, kà je tau … »Prejk po lesej lajajo pisauvge brezi mozgá – kà je tau?«  Tau je eden rebus.

Tišina. In v tišini odzvanjajo topi udarci sekir.

PATRICK Nikoli nisem bil nadarjen za uganke. 

ALELUJA »Prejk po lesej lajajo pisauvge brezi mozgá – kà je tau?« Donk probaj!

Tišina. Samo udarci sekir.

PATRICK Zdaj tešejo gauge.

Tišina.

ALELUJA Zavado si!

PATRICK Gda sa séprišo, sa djenau znau, kà se tü pripravla. Ka kà baude. Vse sa znau. In zdaj, gda sa tü, je vse tau tak žmetno dati valati, ka ne moren s pametjov razmeti. Absurd! Ge zdaj odiden!

ALELUJA Nej! Nédi!

PATRICK (Premakne se.) Zišken višišo birovijo.

ALELUJA Nega je. Tau je bila sodačka birovija. Ne dá se pritaužiti.

PATRICK Ednoga čleka so na smrt osaudili. Dva žitka ne morejo vkrajvzeti.

ALELUJA Birovija je nej znala, ka sa kusta.

PATRICK Zakoj si nej skričala v svejt …?

ALELUJA V kakšon geziki? Eške moj fiškališ, šteroga so dolaučili po uradnoj dužnosti, je pred birovijov terdjo mojo ustavno pravico, ka bi leko nücala svojo materno rejč. De so se pa birauvge glüpi narédili.

PATRICK Ti pa nejmo … geli?

ALELUJA Vej pa ja. Ranč sa več lampe nej goroprla.

PATRICK (Tiho.) Ti naura, ti naura, ti naura … (Poboža ženskin obraz.) Priden nazaj.

ALELUJA Donk tádéš?

PATRICK Gorzlarman cejli svejt!

ALELUJA Če nazajprideš, ti povejn stvaurenje sveta od začetka do konca, kak ga ge poznan …

PATRICK Paščo mo se. (Začne vezati duhovniški talar okoli pasu.)

ALELUJA Gda ’š nazaj prihajo, vrnau te rosa spadne na tranke. Dojbrsni črejvle pa ’š čüto bitje zemlinoga srcá.

Patrick že odhaja po deskah gor k svojemu kolesu. Renegat mu odpira vrata, da bi ga pospremil ven. Moška izgineta.

Močno se sliši tiktakanje budilke.

ALELUJA (vrže vzglavnik na tiktakajočo budilko. Nastane tišina. Dvigne na pol zagorel kos lesa in napiše med ostale grafite: »ČE MRGÉN, SI BAUG ZATISNE EDNO OKAU«)

Medtem se Renegat vrne z velikim prgiščem češenj. Naglas prebere novi napis.

RENEGAT (potem ko je črkoval zadnjo besedo novega grafita, spregovori v svoji materinščini, skoraj klepetajoče, kakor da bi to bila najnaravnejša stvar na svetu) Gospaud čestitlivi je dojstaupo ... Na njegvo srečo! Daubo sa zapauved, aj ga na prvi sumlivi gib dojstrlin. Blüzi je odo toma ... (Ponudi češnje ženski.) Ná!

ALELUJA Kà je tau?

RENEGAT Tau? Črešnje so.

ALELUJA (Se ne premakne.)

RENEGAT Ne želejš si je več?

ALELUJA Kaj bi nej.

RENEGAT Tebi sa je prineso.

ALELUJA Je že sprtolejtje tan vanej?

RENEGAT Lejpo sprtolejtje.

ALELUJA (Izbere češnjo in jo dvigne.) Sprtolejtje. Črešnje … Kà pa ti?

RENEGAT Ge?

ALELUJA Kà si ti?

RENEGAT Renegat …

ALELUJA Leko bi si brodila … (Odvrže češnjo.) Mojoga mlajšoga brata so tö táodvlekli in ga potisnili v edno šaulo za renegate. Moj brat je od tistec vujšo. Zakoj si pa ti nej vujšo?

RENEGAT Gé je zdaj tvoj brat?

ALELUJA (Molči.)

RENEGAT Vidiš. Ge sa sto živ ostati … Renegat je sinonim za preživetje.

ALELUJA Želaudec se mi zdiga.

RENEGAT Tau se má zgoditi kustin ženskan.

ALELUJA Nej zavolo deteta.

Tišina.

RENEGAT Če so nindrik trgé vküper, je eden gvüšno špicli. Tau si mogla znati. Vej si pa pravla tö.

ALELUJA Nalečena sa bila na vsakšo grdostijo. Na tau pa nej.

RENEGAT O slejdnji vöraj na smrt osaudjeni lidi se vsikdar napravi poročilo.

ALELUJA Brodin, ka sa nika takšoga nej pravla, kà bi leko brigalo tvoje prejdnje. Donk me je strašanjsko sran. 

RENEGAT Tü sa samo ge tisti, šteroga je leko sran. Depa ge, če brodiš ali nej, sa zdaj gizdavi in srečen. Pripoznan, vsikdar večkrat sa premišlavo o ton, ka bi vujšo od nji. Zablaudo sa. Vodi me domau … 

ALELUJA Domau? Müva nemava več dóma!

RENEGAT Gda začneš gučati: donk mava. In čüjen, ka naja zové. Namé tö … Če bi znau tak vörvati kak té mali pop, bi zdaj dojpoklekno in se tak zaválo Baugi, ka me je vöodébro. (Res poklekne.)

ALELUJA Vöodébro? Za Djudaša …? Gorstani s poda! Aj Baug varva vsakšo lüstvo od njegvi spreobrnjeni renegatov.

RENEGAT (Počasi vstane. Tišina.) Zavolo nji dé zgodovina dale. Zavolo nji, šteri v vötri obračajo svoje köpeneke. Šteri so prvaki odpadništva, izdajalci, djudaške. In za štere bi baukše bilau, če bi se ranč nej naraudili na svejt. Šteri pa so donk leko bole hasnoviti kak tisti čisti. Šteri so vörni do smrti.

ALELUJA Vsakši izdajalec si tak laža.

RENEGAT Vörni, čisti, heroji že počivajo. Tvoj brat tö. Vsi so fertig. Ne žèli za njimi titi! Ge te nicoj odpelan vö s té zamenice, gé te čaka smrt. Mabiti je Boža previdnost tak stejla, ka gda sva več samo müva, ali mi trgé, ka leko začnemo na nauvo. Ka bi v slejdnjon momenti biu nekák, šteri te rejši od smrti. Vaja bejdvej.

ALELUJA Dejte v mojon črvej zdaj zatok brsa, aj skrb man, ka mi preti nevola. Una mabiti vej, kà ti v istini škéš.

RENEGAT Odpelan te v varaš. Tan te niške ne najde.

ALELUJA Aj sebé zavüpan ednoma izdajalci?

RENEGAT Kà pa Una?

ALELUJA (Zazre se vanj: o kom le govori?)

RENEGAT Naja dejte. Od svojoga očo leko vzeme, ka go proba rejšiti … Zdaj nika ne gúči zmejs! Zaistino, nicoj man ge rejsan mogaučnost, ka leko rejšin žitek vaja bejdvej! Nicoj sa ge odgovoren za tau vauzo … Kà aj napravin za té?

ALELUJA Leko gorobidiš tiste, štere ste vmorili?

RENEGAT Poródi svoje dejte! Tisto de goristanenje …! Poznan varaš. Skrijen te. Iskali do te vseposedik, de te pa nedo najšli. Vse se navčin, kà moren napraviti, gda pride tvoja vöra. Naš žitek de dale teko kak eden potok pod zemlauv. Poj! Déva!

ALELUJA Ranč eden stopaj nej! Brodiš, ka ne vidin skaus tvojo primitivno taktiko? Komaj staupiva vö na dveraj té vauze, me na prvon kiklej strliš v zatanek. »Bila je robinja, štera je vujšla.« Eške eden nauvi pečatli tö dobiš. (Spremeni ton.) Té mi té mali pop že zaman nosi pomilostitev. (Tišina, nato pa:) Dobro si tau vözaštondéro.

RENEGAT Pa ja ne brodiš, ka bi leko bujo mater svojoga deteta … (Čutiti je, da je to povedal iskreno. In – kakor da bi ga spreletel dvom – vpraša.) Je moje? Geli?

ALELUJA Nej sa bila z drügin moškon …

RENEGAT (Obotavljajoče se položi roko na trebuh ženske.) Mujs moreš živeti. Za njé volo tö …

ALELUJA Aj položive naja žitek v tvoje roké?

RENEGAT Ne moreš mi zléka zavüpati, dobro. Depa što je vekši izdajalec, o ton se leko pogučavava. Ge sa jin samo sebé audo. Kà sa ge biu? Sirauta, štero so nutpotisnili v edno sodačko šaulo, ka bi tan v veukoga zrasla. In ednoga pojbiča je na léki küpiti. Dá valati, ka je njina muzika najbole super na svejti.

ALELUJA (zamahne proti stropu, porogljivo) Ta?

RENEGAT Saj ne gre le za muziko … Tehnika! Način življenja! In to, da smo vedno bili zmagoviti. Ali potrebujemo kaj več …? Včàsik vömečen. Ge jin dan samo mauč svoji rauk. Tevi dvej prgiški. Če skaučin pa se padalo ne opré: nakli ostane samo osemdeset kil živinske beljakovine. Pri tebi pa je zdaj znanje našoga lüstva. (S hripavim glasom.) Té vozgrivi farar samo zatok šké podugšati tvoj žitek, ka bi leko eške gezero pa edno nauč iz tebé vövlejko skrivnosti našoga lüstva.

ALELUJA Koma bi je leko prejkdala?!

RENEGAT Svojoj čéri! Zriktan foliške papére. (Smeji se.) Tau lüstvo de živelo pod skrivnin imenon! De pa živelo …! (Umakne vzglavnik z budilke.) Zaman go škéš vtišati. Vöra tečé. Vej pa koga šké gorzlarmati té pop? Engliško kralico? Svetoga očo? Badva spita … Pomilostitev pride vsikdar prekesnau.

ALELUJA Nej mi je obečo pomilostitev, liki odlog.

RENEGAT Takšo je eške nej bilau, ka bi edno zaničenje odložili.

ALELUJA Mabiti ma ranč ne dajo valati, ka sa kusta. Siroček má té edini argument. (Kratka tišina. In se ponovno sključi kot zmeraj, ko govori svojemu zarodku.) Vidiš, moja sladka krv, kak žmetno je rejšiti naja kaužo. Za en malo de se zordjenilo. Ftice že spejvajo. Lejpi den nan se bidi. Zorijo hrustlave črešnje. (Zažvižga kot kobilar.) Ali vejš, ti renegat, kakši talent má tvoja či za muziko? Pesmarca de, zbrodi si!

RENEGAT Vüve dvej ste napravile že tak lejpe plane za vse?

ALELUJA Müve? Tau vejš! Za vse, za vse.

RENEGAT Jaj, kak rad bi že v rokaj držo tau malo pocükanco … Ti, ge vaja spravin na gvüšno mesto. Zmejs mo delo kak strežnik v porodnišnici. Tak se dan vönavčiti – ka nikak ne ’š mogla najti baukšo veško babo! Vej mo pa tak samí kak Sveta držina, gda je bejžala v Egiptom.

ALELUJA Kà je s tejn deteton, ka je tak nemérno …? (Zakriči.) Prihajajo!

Sliši se približevanje reševalnega vozila. Prihaja z vklopljenimi sirenami. Zdaj zavira. Loputanje z vrati. Renegat odhiti gor k izhodu.

ALELUJA (Kot da bi govorila sama sebi.) Glas dava … glas dava …

Skozi vhodna vrata pritečeta bolniška Strežnika v belih haljah. Renegatu izročita nek papir.

RENEGAT (Preveril je dokument.) Obsojenka bo prepeljana v bolnišnico za zapornike. Tam bodo na njej opravljeni adekvatni pregledi. 

ALELUJA Tak vövidi, ka je mali čestitlivi nej zaman odo. (Roke sklene na trebuhu, z izžarevajočim zadoščenjem stopa gor po deskah. Tako odide v spremstvu Strežnikov.)

RENEGAT (gleda budilko) Kako čas mineva … (Usede se k mizi, nastavlja žepni radio, od nekod se zasliši Honeggerjeva glasba: otroci v Domrémyju pojejo majske pesmi iz Device Orleanske na grmadi. In istočasno se zmeraj glasneje sliši tudi neustavljivo tiktakanje budilke. Prozorna ločilna zavesa se spusti.)

Konec prvega dejanja



Medigra

(Sen Renegata)

Bežen sanjski prizor lahko nakaže minevanje časa. Tako torej.

GLAS RENEGATA (Od kod? Morda od znotraj, izza zavese, kjer je zaspal.) … Kadar spim, spim brez sna … Naučil sem se spati brez sna … Je tudi bolj zdravo. 

Prav tako od znotraj se sliši – zavesa je neke vrste dušilec zvoka – glasba iz žepnega radia: pojoči otroški glasovi majskega praznika pri Honeggerju: »Devica Orleanska na grmadi«. Tudi topotanje plešočih častnikov v nadstropju je bolj topo, razvlečeno … Kot da bi človek v snu slišal pronicajoče zunanje glasove.

Od strani, pred ločilno zaveso se – prav tako kakor na začetku prvega dejanja – pojavi Renegat. Kakor da bi bil starejši, bolj zdelan. O tem priča tudi to, da se na njegovih prsih vrsti veliko več odlikovanj. S temi se včasih odsotno, toda z veseljem poigrava, dobro mu dé poslušati njihovo žvenkljanje.

RENEGAT (kakor da bi le nadaljeval stavek – čigavega?) … In kadar spim – kajti človek mora kljub vsemu kdaj pa kdaj spati –, spim z odprtimi očmi. Tako …

Za prozorno zaveso se je pojavila senca ženske in se tako rekoč prilepi na blago. Tako se do neke mere izrišejo njene poteze. Kdo naj bi bila? Aleluja? Je isti lik, in tudi seveda ista igralka. Imenujmo jo Alelujo – postavimo pa vprašaj za njenim imenom.

ALELUJA (Njen glas se sliši zelo tiho.) Če mrgén … Baug …

RENEGAT Si to ti? (Čeprav niti ne ve, od kod glas prihaja.)

ALELUJA Ge sa gé.

RENEGAT Povej še enkrat.

ALELUJA Ge sa gé.

RENEGAT Kakor da bi se tvoj glas spremenil.

ALELUJA Si ti gda sploj čüu moj glas?

RENEGAT Kako lepo, da si se že vrnila …

Od daleč se slišijo sirene reševalnega vozila.

ALELUJA Zakoj je trbölo meni vkrajoditi? (Tišina.) Zakoj si njau, ka vkrajodiden?

RENEGAT Zakaj? Zakaj? Zakaj? (Izbruhne.) Ne govori neprestano, da si »odšla«! Za otroka pravijo, da je odšel, če njegova mati splavi. Ti nisi otrok.

ALELUJA Ge sa tvoje dejte.

RENEGAT Ne govori. (Zamisli se.) Kako čas mineva … Nisem se upal reči, ampak imel sem slab občutek, da so te odpeljali samo zato, da bi ti odvzeli otroka. Najinega otroka. Tebe … Zazdelo se mi je, da se je vrnila tvoja mati.

ALELUJA Tak fejst man formo po svojoj mami?

RENEGAT Mislil sem, da si ti ona. Fantastično!

ALELUJA Njau čakaš?

RENEGAT (Njegove dlani so na ločilni zavesi, ženskini senci nasproti. Osebi se nahajata v dveh ločenih svetovih, ali kakor je zapisala Ágnes Nemes Nagy: »kot da bi molila z dveh strani«.) Reševalna vozila tekajo sem ter tja po mestu. Slišim njihove sirene. In ne privažajo nje.

ALELUJA Če se moja mama povrné, ji povej, ka sva se srečala. Gvüšno de rada.

RENEGAT Prav gotovo. Zagotovo. Neskončno rada te je imela. Nisi se še niti rodila in ti je že pela. Tako lepo je prepevala. Slišal sem. Vnaprej je povedala, da boš izjemna glasbena talentka. Da boš postala pevka. Ali si res?

ALELUJA Vej sa se pa eške ranč nej naraudila, ata!

RENEGAT (Prevzame ga nek nemir.) Ne bi smela oditi. (Popravi sebe.) Ne bi smela … Zakaj ni kakšne druge besede za to …? Rekel sem ji: pobegniva! Skril bi jo. V krilu bi jo nosil … Rešil bi te. – O, kako sem si zmeraj želel, da bi te nekoč držal v rokah! (Z obema rokama krčevito prijema zaveso.)

ALELUJA Vej sa pa ge tü.

RENEGAT Tvoja mati bo umrla. Ti si pa tukaj. Kakor da bi bila ona. Fantastično! To ljudstvo … To ljudstvo … Naše ljudstvo … je zmeraj verovalo v reinkarnacijo.

Želi objeti sanjski lik, toda ta je izginil, in Renegat objame in odtrga le prazno – ločilno – zaveso. Blago pade na Renegata, ki se zaplete vanj in spi naprej na tleh. 

Iz žepnega radia se močneje zasliši Honeggerjeva glasba in se že približuje koncu, ko se Devica Orleanska z grmade povzdigne v nebesa … Tudi topotanje od zgoraj postane bolj resnično.


Drugo dejanje


Še zmeraj ista noč. Cmerikava svetloba luči. Od zgoraj se še naprej sliši naraščajoče veseljačenje vojaških častnikov, ki slavijo zmago. Nadaljuje se tudi neprestano ponavljana trapasta pesem.

Renegat spi na tleh, zapleten v odtrgano zaveso. Iz žepnega radia ob njem se sliši Honeggerjeva glasba, Ivanin poslednji, v nebo vpijoči krik: »JE VIENS, JE VIENS« …

Zgoraj se vrata odprejo z dolgim škripom. Nato lahko ostanejo odprta.

Patrick je prispel, z razmršeno glavo, izčrpan, v rokah drži luč na baterije, ki ima svetlobo žarometa. Njegov duhovniški talar je dvignjen do kolen in zvezan ob bokih. Lahko porine noter tudi svoje kolo. Z balance kolesa visi majhna cula, zavita v robec, v njej so med potjo natrgane rastline, poljske cvetlice.

Renegat se v snu straši, nezavedno išče svojo pištolo. Vpije.

PATRICK (Svetlobni snop svoje baterije uperi v obraz Renegata. Opazuje ga skorajda s sočutjem.) O kakšnih pošastih se mu vendar sanja …? Ne bi z njim zamenjal dušne vesti. Nikakor.

RENEGAT … Kaj hočete od mene? Me želite zasliševati …? Lagvo se mi je senjalo. (Kakor nekdo, ki mora nujno deliti svojo moro.) Mrau sa v senjaj … Ste že čüli kaj takšoga? (Dvigne se v sedeč položaj, popije požirek.) Nauro delo.

PATRICK Zgodi se.

RENEGAT Samo, ka van nika povejn … – z drügimi se tau leko zgodi, liki če ge mrgén, je tisto nika drügoga.

PATRICK Sedaj pa vam lahko povem tudi jaz, da se mi sanja nekaj slabega. Tako je! Sanja se mi o ječarju, ki je bil doslej nem, sedaj pa kar naenkrat kramlja v jeziku, iz katerega malo prej še ni razumel niti besede.

RENEGAT Sveti Düh se je dojspüsto na mé … (Smeji se.) Na konci eške vöpride, ka so namé tö v nikšoj poposkoj šauli gorzranili. Vej se pa prej samo tan leko vči gezike. (Po duhovniško, maziljeno.) Kà pa ti k toma praviš, brat moj v Gospaudi?

PATRICK Lahko bi si mislil … Če mi dovolijo spovedovati v celici smrti, bo zagotovo nekdo poleg, da bi mi prisluškoval. (Naenkrat ugasne svojo luč.)

RENEGAT Pa končno! Zdaj že leko pripovejdava … Depa ne mejte vüpanje, ka od mené za svojo zbirko dobite gorzamerkanja vrejdne spomine – o ton lüstvi, prekunjenon od Bogá.

PATRICK S kakšnim veseljem bi sicer to poslušal! Vaša izgovarjava je tako lepa.

RENEGAT Ge sa tau rejč vküper z maternin mlejkon v sebé céco. Nevoškéni si, ka? Kakše čüdovitne dele sta vüva tü gučala o našon slatkon geziki. Ge sa samo poslüšo. Ge sa renegat. Jasno. Depa ta rejč je donk moja! Si razmo? In če hočeš zdaj izvedeti, kdo si pa ti, ti povem: lopov si, ki se plazi! V roki imaš razpelo, v žepu Biblijo … »Laudetur, laudetur …« Prišel si prisluškovat, vohunit, beležit … Slabši si od edne pijavke!

PATRICK (Sedaj že tudi sam z ironijo.) Pijavka, pijavka – starci so še govorili: »krvocéc«.

RENEGAT Te pa si gorzamerkaj! Tá cüj k drügin rečán – ti krvolaučen krvocéc … (Zadere se nad Patrickovim gibom.) Če si drzneš zapisovati, ti raztreščim glavo! (Z uradnostjo višjega vodnika.) Nimate dovoljenja, da bi si kar koli zapisovali!

V temi stojita drug drugemu nasproti. Njuna obraza se skoraj dotikata.

Tišina.

RENEGAT (S pridušenim glasom.) Ti tu nimaš kaj iskati!

PATRICK Kaj pa Ona? Kje je …? Kam ste jo dali?

RENEGAT Lekar iškete osaudjeno žensko …? Tisto že zaman.

PATRICK Torej sem zamudil … O, moj Bog …

RENEGAT Kà je nevola? Mabiti ste ji v žepki reverende prinesli pomilostitev?

PATRICK Pa vendar se še ne svita.

RENEGAT Kà pa, če so v paunauči naprejpostavili vöro? Takšo ste eške nej čüli?

PATRICK … Toda koliko je zdaj ura?

RENEGAT In gé je bejli šnajcek? S tistin trbej že od daleč majutati … vej se pa takšoga ipa vsakši moment šté. Nej ste tau eške vidli na filmaj?

PATRICK Novo povelje je že moralo priti do vaših nadrejenih. Obljubljeno mi je bilo. (Odločno.) Usmrtitev je odložena.

RENEGAT Odložena? Depa, kak če bi ga eške itak nalečüvali … Ne čüjete? Tesare?

Z glasbo se pomešajo ritmični, sinkopirani udarci sekir.

PATRICK Odveč delajo! Mednarodne etične norme so vendar veljavne tudi tukaj.

RENEGAT Kak dobro ste se navčili lekcijo! Vi želejte tü uveljaviti mednarodne norme?

PATRICK Ne bo usmrtitve!

RENEGAT (Porogljivo, z besnim smehom.) Suspendiranje obsojenke suspendirano … Pa za kelko časa …?

PATRICK Za kolikor koli … »Qui habet tempus, habet vitam.«

RENEGAT Ne gúčite v mrtvi gezikaj. Vörjen v šatringe. Tista bejkarca pod vankišon že za njau klecka.

Tišina.

RENEGAT … Vi bi namreč radi, da bi lahko z njo preživeli še tisoč in eno noč, da bi vam pripovedovala o tem, iz kakšnih zelišč se stiskajo kapljice za boleča ušesa … In bronhitis! In sifilis! Kaj je lek proti njima? In z uživanjem kakšnega herbalnega čaja ostajajo naši starci sveži in fit še v svojem stotem letu?

Renegat pobere rastline iz culice duhovnika in jih začne raztresati.

RENEGAT Tü mate zdravilno patejko!

PATRICK Zakaj vas to boli? (In s tal pobira svoj herbarij.)

RENEGAT Pač boli. Sovražim tujce.

PATRICK Saj ste vendar njihov plačanec. Služite jim.

RENEGAT Bolje od tujcev sovražim le še sebe.

PATRICK Če za nama še pridejo časi, se bodo nama zahvalili, da nisva pustila, da bi se to znanje izgubilo … Ki ga je neko majhno ljudstvo zbralo za človeštvo.

RENEGAT »Človeštvo« …! Pojdite … k vragu!

PATRICK Kako velik domoljub ste postali – ali pa nacionalist?

RENEGAT Fundamentalist! Če kdo izda svoje ljudstvo, lahko posledično postane tudi to.

PATRICK Vseskozi sem vedel, da ni ničesar bolj nepredvidljivega kot duševni svet renegata.

RENEGAT Če pa bi le-ta nekoč vendarle želel storiti nekaj dobrega, kako bi lahko dokazal čistost svoje namere – ta vlačugar od renegata!

PATRICK Tudi sveti Peter je bil renegat. Trikrat je zatajil svojega Učitelja. In prav on je postal Skala … Tudi Božja pota so nepredvidljiva.

RENEGAT Na, zdaj pa man že nebeske patronuše tö! Man se na koga obrnauti … (Pomahne Patricku, naj stopi bliže. Šepeta.) Nocoj sem hotel s to žensko pobegniti od tukaj. To mislim karseda resno … Prisežem na svojo dušo.

Sledeči dvogovor med njima poteka skoraj nemo, njune ustnice se gibljejo brezglasno.

PATRICK Kam bi jo odpeljali?

RENEGAT Tega nikomur ne bom razkril, niti vam.

PATRICK Kje bi se pa lahko skrivala z žensko, ki je zbežala izpod vislic?

RENEGAT To mesto je veliko.

PATRICK Njen razpoznavni znak bi bil tudi izbočen trebuh.

RENEGAT (V očeh se mu zablisne neka svetloba.) Zaradi tega! Prav zaradi tega …

PATRICK In ona – bi vam zaupala?

RENEGAT (Šepeta s trdim glasom.) Kà pa, če je renegatska düša rejsan nej predvidliva?

PATRICK Vprašal sem vas: ali vam je ta ženska zaupala ali ne?

RENEGAT Nej mi je zavüpala.

PATRICK Mene je čakala, je tako? Mojo vrnitev …? To je rekla, kajne …? Meni je zaupala.

RENEGAT Vüpanje je mejla, ka se vi eške v pravon cajti povrnéte.

PATRICK (Zapoje z neizmerno radostjo, odpoje vsak melizem.) Magnificat Anima mea Dominum …

RENEGAT Tju bojte že!

PATRICK (V njem se prebudi upanje.) Aja …? (Šepetaje.) … Spi? (Zazre se proti temnemu kotu celice.)

RENEGAT Tau bi ji pa zdaj rejsan dobro spadnilo.

Patrick se tiho odpravi proti ženskinemu ležišču.

RENEGAT Na, je tan v svojon gnejzdi?

PATRICK Ne. Ni je tukaj.

RENEGAT Gé pa aj go te iškeva? Kama je od tec odletejla? (Stopi k mizi, odslej pogosteje spije kakšen požirek.)

PATRICK Govorite vendar!

RENEGAT Bolniška strežnika sta prišla ponjo in jo z reševalnim vozilom odpeljala v neko bolnišnico. Tam naj bi ugotovili, ali je res noseča! In, ali je treba uveljaviti tiste mednarodne norme, o katerih trobite po vsem svetu, ali pa ne, velečastiti gospod.

PATRICK In, je kaj vedeti o njej? (Tišina.) So ugotovili njeno nosečnost?

RENEGAT Če že njeno živlenje zdaj od toga zavisi, molite, ka go potrdijo.

Kratka tišina.

PATRICK (Težko oblikuje svojo misel, ki tako postane malce okorna.) Od koga je spočela svojega otroka?

RENEGAT Mogo je biti edna prepitana mrcina, ka je vöponüco edno žensko v vöpostavlenoj situaciji. Mabiti se pa v njegvoj düši donk prebidi pokaura in gorzrani tistoga škenca.

PATRICK … Namreč če se oče ne bo oglasil, sem jaz pripravljen poskrbeti za vzgojo otroka.

RENEGAT Vi baudete maloj sirauti atek mesto ateka in mamica mesto mamice …

PATRICK Zakaj pa naj bi se spet povečalo število otrok, ki brez očeta in matere blodijo v tolpah? Povprečna starost staršev je precej nizka. Kako dolgo že demografski strokovnjaki bijejo plat zvona. Toda niti ti otroci ne bodo imeli daljšega življenja kot njihovi starši. V semeniško knjižnico sem dal pripeljati uradno statistiko Združenih narodov. Grozota!

Tišina.

RENEGAT (In zdaj izbruhne.) Kdo bi si mislil, da bo to ljudstvo izginilo s takšno naglico? Saj kot če bi bilo včeraj, da je na vseh forumih donelo: zahtevamo več osnovnih šol, več vrtcev za svoje otroke! Za vsako vas! In lastno univerzo …! Zdaj pa to. Kosti branilcev ljudskih pravic lahko mednarodne komisije iščejo širom po masovnih grobiščih. Šoloobvezni otroci pa so se pozabili roditi. (Tišina.) Lahko se zdaj že odpirajo šole v materinščini, še tudi univerza – učitelj bo govoril pred praznimi klopmi … Tiste vaše štatistike so bilé eške itak preveč optimistične.

PATRICK (Še vedno stoji pri ženskinem ležišču.) Kdaj so jo odpeljali?

RENEGAT Od tistoga mau bi go že leko nazajpripelali … Liki povejte mi: kà se vi tak trgate za tau žensko? (Tišina.) Tak ste se zalübili v njau?

PATRICK (Z deviško naivnostjo.) Vidite, s tem sem si tudi jaz belil glavo, medtem ko sem nabiral zdravilna zelišča in kolesaril nazaj … Kaj naj bi pač to bilo.

RENEGAT Zalüblenost.

PATRICK … Kaj je to za vas, kar čutim v svojem maternem jeziku: pravite, »zalüblenost« – imate pa še drugo besedo zanjo … »lübezen«? (Vzhičeno razlaga.) Očetom misijonarjem se je, ko so v 18. stoletju prvič prišli širit vero, zataknilo že pri tem, kako naj v ta jezik prevedejo himno Amor Sanctus … Sveta kaj? Zalüblenost …? Lübezen …?

RENEGAT Tau, kà je razloček med nebeskov pa zemelskov lübeznijov, so se brž navčili od naši dejkeu. (Smeji se.) Tisti sveti očetje iz 18. stoletja!

PATRICK Povejte mi torej … Ko sem sem grede pritiskal na pedal, mi je po glavi krožilo samo to, kako lepo bo, ko ji bom te cvetlice predal drugo za drugo, ona pa jih bo vzela v roke in jih po vrsti imenovala … To naj bi bila lübezen? Zemeljska? Nebeška?

RENEGAT »Njeni vankiš je raužin list! Njena postela je postlana s cvejti! « (Smeji se.) Kak lepau ste si vözmislili.

PATRICK Zamislil sem si pa tudi to, da bi moral nabrati še gobe, ki ste jih zato grizljali, da bi vaša duša vzletela s tal. Da bi imeli čudovita videnja …

RENEGAT Do ekstaze!

PATRICK … In pozabil sem na svojo meniško zaobljubo! (S prijazno zaupnostjo.) Kakor moj podpornik. Lahko bi rekel: moj zavetnik, ki je bil – še v 18. stoletju – tako očaran nad tem ljudstvom, in ko se več ni vrnil iz te dežele, so bili taki, ki so rekli, da je umrl mučeniške smrti, spet drugi pa so šušljali, da srečno živi tukaj s svojimi šestnajstimi ženami.

RENEGAT In eške zdaj živé, če je nej mrau! Geli?

PATRICK Ali so veščino ljubezni usvojile prav tako s pomočjo takšnih zelišč in gob? Kaj pa voljo do pripovedovanja? In znameniti bes med plesom … To, da je to ljudstvo postalo tako genialno!

RENEGAT Morda. Prišel pa je ukaz od zgoraj, da morajo tukaj zrasti žganjarne! In tekel je viski, tekla je vodka, in z namenom splošnega poneumljanja so zgradili še kako pivovarno ali dve. Kakor nekoč na Moravskem in na Češkem. Tudi tam so Habsburžani povsod gradili pivovarne. Sinovi Jana Husa so bili preveč genialni zanje … (Seže po steklenički viskija.) Ne moren s süjin guton gučati o alkoholi. (Pije.) Takše fele formo je od manjausti tau lüstvo ranč tak sneno gratalo. Poton toga pa smo eške za senje tö manjasti gratali … (Pije.)

PATRICK Preden se napijete kot žolna, mi vsaj priznajte, ali sedaj nazdravljate na uspeh etničnega čiščenja, ali pa pijete zato, ker se dokončnega uničenja nekega ljudstva ne da prenesti s trezno glavo.

RENEGAT Pijem v obeh svojih vlogah.

(Res pije, medtem pa vse več pametuje.)

RENEGAT In med čistkami je napočil trenutek, ko so naše žrtve – namreč tiste, ki so preživele – začele same iskati smrt. Poslali so jim zdravnike, toda bolniki niso obiskali ambulante. Zakaj …? Že z otroško glavo sem opazil, da je pri nas postala modna filozofija smrti, če je kdo obležal v postelji, se je takoj imel za srečnega. (Celo zaploska zraven.) »Jaj, kak fanj, jaj, kak fanj! Zdaj se vörejšin zmed vaši škrabcov!«  In čez nekaj let smo dobili novo povelje: »Z buldožerji pomendrajte še pokopališča tega ljudstva!« Zakaj vendar potrebuje neka neznatna manjšina toliko gomil in toliko nagrobnikov …? Morda želijo njeni pripadniki prepričati svet, da so nekoč tu – cveteli …? In tudi sicer, če s tistih marmornatih kamnov odbrusimo imena pokojnih, jih lahko ponovno prodamo. Kakšen biznis! Človek vendarle ravna po pameti! Namreč večinski, državotvorni državljan … (Pije.) Filozofija smrti je kasneje vplivala tudi na statistiko rojstev. V kolikor se namreč splača samo umreti, za katerega hudiča se je potrebno sploh roditi. No, ali ne drži? In človeška reprodukcija več ni bila v modi. In povrhu niti ne prek splavov, temveč iz nekega spolnega ravnodušja. (Patricku šepeta na uho.) Impotenca. Pri ženskaj pa: frigidnost.

PATRICK Nehajte.

RENEGAT (Nadaljuje iz kljubovanja, z nekakšnim škodoželjem.) Ge sa s svoje strani napravo vse, ka bi v naši gospaj pri živlenji držo erotiko.

PATRICK (Glas mu postane hripav.) Vse to je neverjetno … Tisti očetje misijonarji so v 18. stoletju svoja poročila napolnili s tisočerimi opolzkostmi in razuzdanostmi, ki so jih vse izkusili pri dekletih tega ljudstva. Na višjih ravneh se je že porajalo vprašanje, ali jim sploh pomaga molitev ali pa jih bo bolje iztrebljati z ognjem in mečem … Ta dežela je bila čudovit vrt, v katerem se pa rodijo strupeni sadovi nečistovanja … Tako so zapisali tisti očetje misijonariji.

RENEGAT (Zakrohota se.) Pa nej samo v 18. stoletji! Nazajponin, ka smo kak frnancke nastrgavali veuke pojbe in veuke dekle, kak so se pikali. De so pa eške pod starcami tö škrpitale postele. Gnesnedén pa eške tistiva enoga-dva deteta takše ženske porodijo, štere so posilili sodacke.

PATRICK Cerkev v takšnih primerih – toda izključno le v takšnih – dovoljuje splav.

RENEGAT Kà, takšoga ipa je stvaurenje angelov nej morija?

PATRICK Seveda, še kako je. Toda dominikanski očetje so veliki dlakocepci …

RENEGAT Častiti gospod, počastili ste me, ko ste prav mene vprašali, kdo naj bi bil tisti podli falot, ki je tukaj v zaporu nategnil to nesrečno žensko … Zvedite sedaj: to sem bil jaz.

PATRICK (Z angelsko nedolžno srečo.) O, vidite, sam sem se odpovedal sreči, da bi nekoč lahko postal oče. To mora biti enkraten občutek. Boste še doživeli, da bo vaša hči zares postala velika pevka …

Preko suterenskih oken zasvetijo avtomobilski reflektorji. Škripajo zavore. Tišina.

PATRICK (Prekriža se.)

Vrata avtomobila se zaloputnejo, vozilo pa se že pelje dalje z vklopljenimi sirenami.

Tišina.

Aleluja se privleče skozi vhodna vrata v strašansko polomljenem stanju. Komaj se drži …

RENEGAT So tisti rešilci že táodišli? Njuga nega, što bi ti pomago?

ALELUJA Do smrti so me zmantrali …

PATRICK Čakam vas z dobro novico, moja draga gospa!

ALELUJA (Začne deklamirati neko ritmično, melodično besedilo – morda gre za spomin iz otroštva, ljudsko pesem.) »Gda čüjen rejči svojoga maternoga gezika, čütin, ka se mi povrné mauč. In ne nücan nej bobéna, nej šamana, ar me materna rejč vözvrači …«  Gúči dale! Vseeno, kà, samo gúči … (Glasno, bridko se zasmeji.) Niške nindrik, nindrik na svejti več ne čüje mojo materno rejč, samo tü, v ton podzemnon betonskon bunkeri, gé na smrt osaudjeni čakajo na svojo zaničenje!

RENEGAT Kà so napravili s tebov?

ALELUJA Razkapali so v meni … Bo-li-i!

PATRICK Uležite se lepo … Tukaj vam več nihče ne more storiti ničesar žalega.

Pokaže na mizo in na njej – kot na nekakšno dobro novico – na množico travniških cvetov. Aleluja se razveseli, ko zagleda rožice.

ALELUJA Gléj, gléj, je tau vse moje …? (V roko vzame vejko.) Če štoj tau vküpzgrzé, de razmo pogučavanje ftičov. (Vzame jo v usta.)

RENEGAT Nej je tisto čemerasta rastlika?

ALELUJA Kak bi pa bila …? Slatka je. Dobroga žmaja. (Izbere cvet.) Ta samo vnoči cveté … Takšoga réda. Zatok go zovémo »cvejt-do-zranka« …! Kak zdaj tö čaka zordjo in roso, v zamenici ednoga hotela na deset štaukov … Sirautica.

RENEGAT (Navrže Patricku.) Telo ji žari … Visoko vročino ima. (Položita jo na mizo ali na eno od klopi.)

ALELUJA Tjuma …! Tjuma, če pravin. Vej pa poslüšajta vüva tö! Ne čüjeta, kak spejva? (Nič se ne sliši.) Tü spejva, nindrik nej daleč. Skrila se je … (Ne sliši se nikakršno petje, tišina je popolna, toda v tej tišini Aleluja z mrmrajočimi besedami spremlja pesem, ki naj bi jo slišala.) »… Tü smo živeli kak mali ftiči. Kak drauvni ftiči v toplon gnejzdi …« (Kar naenkrat nadaljuje odločneje.) »Voda tečé, brejg stogi. Voda tečé, brejg stogi … Odideva od téc … Lüstvo ostane …« (Kakor da bi začela nekomu ugovarjati.) Kà brundivaš ti!? Zakoj praviš, ka lüstvo ostane? Vej pa tü ne ostane več niške in nika od nas! Nika, buma nika! Zemla je prazna. (Usede se, negotovo se ozre naokrog.) Prazno … Vse je prazno. (Zelo tiho.) Prazna sa. (Dvigne neko bilko in jo grizlja.) Zakoj mi nosiš travo za omamlanje rib? Nej sa ge riba! (Kljub temu jo grizlja.) Kelko smo ribarili s tejn … (Dalje mrmra pesem.)

RENEGAT (Malce jo strese, poskuša jo spraviti k pameti.) Zdaj moreva vujti …! Zdaj eške leko … Tan vrkaj so že vsi pidjani kak čep …

PATRICK Zdaj hočete tvegati pobeg? V negotovost …? Ko je tukaj že lahko na varnem? (Tiho.) Tudi vi ste pijani.

Kratka tišina. V tišini se jasno sliši hrup tolčenja kladiv.

RENEGAT Zakoj te eške itak dale delajo tesarge? Mabiti halucinéran?

ALELUJA Blagor vama! Naločeta se, pa je vse v redi …

RENEGAT (Svojo stekleničko viskija potisne k ženskinim ustnicam.)

ALELUJA (Pije lahkomno, nato pa pade vznak in zleknjena na mizi spet glasno zapoje – kakor da bi pela skupaj z nekom, ki ga mi ne vidimo, ne slišimo.) »Tü smo živeli kak mali ftiči. Kak drauvni ftiči v toplon gnejzdi …«

PATRICK (Nekoliko negotovo: ali verjame? ali pa sprašuje?) Spejvaš svojoj čéri, geli, štero nosiš tan pod srcaun …?

ALELUJA Jaj, kak si ti nauri! (Celo se zasmeje.) Pa ne čüješ, ka una spejva? Sedi vanej na ednoj drvenoj vejki in popejva. Cejlo paut mi je za petámi ojdla … Tan je lejtala nad rešilcon in spejvala in spejvala … Nej je stejla, ka go vtrgnejo vkraj od mené. (Zaihti.)

RENEGAT (Zdaj dojame, kaj se je moralo zgoditi. Ne upa se verjeti.) Nikši naučni ftič ti je lejto za petámi …

ALELUJA Vragá naučni ftič! Ti si vrnau takši norc! Škrjanec je nej naučni ftič. Žuti kaus je tö nej naučni ftič … (Zažvižglja kakor kobilar. Kakor nekdo, ki začne dvogovor z neko ptico. Smeji se.) In kak svojo pesen vönacifra …! »Škéš oréje, pojep?«

RENEGAT S kon se pogučavaš?

ALELUJA (S takšno zaverovanostjo, ki ne dopušča več nobenega dvoma.) Z naja dekličinov … Zdaj je pá dale odletejla! (S požvižgavanjem jo poskuša privabiti nazaj.) Prilèti nazaj na okno svoje materé! Ne odlèti na vse vöke … Poj nazaj … Kama si preminaula? (S spremenjenim glasom.) Ne vidin go nindrik nej … Njeni glas – ga vüva čüjeta? Ge več nej. (Zakriči, obupana.) Kelkokrat stau mejterov má té betonski tören nad menov?

PATRICK O Judih s svetim življenjem so nas učili, da so videli skozi svoje grobove v skalah, in ležeč v krsti so prebirali nebeško knjigo. Tako so prebili čas, dokler se ni oglasila trobenta – »Vstajenje« …! In to ne le stari Judje, tudi mi, bogoslovci, ko smo v Svetem letu obiskali Rim, kaj smo videli v cerkvi svetega Ignacija Lojolskega? Tam zgoraj v višini se je odprla kupola, odkrila nam so se vsa nebesa. Tam so sedeli cerkveni očetje, apostoli, doktorji, mučeniki, svete device …

ALELUJA Tü se že ranč tak opéra vsej dvajsti štaukov toga hotela. (Deklamira neko staro balado.) »Nebeski zvoni zvonijo, če rejsan so nej vlečeni …«

In res slišimo doneti zvonove, ki vabijo k jutranji maši.

ALELUJA »Nebeske dveri se opérajo, če rejsan so nej opérane …« In mojo dekličino so odnesli v nebesa.

RENEGAT (Nenadoma zagrabi Alelujo.) Zdaj pá gučiš o njej? O svojoj čéri?

ALELUJA (Smejé, skoraj s ptičjim glasom.) Tvoja, tvoja, tvoja-tvoja-tvoja je … Dekličina je bila, vsikdar sa stejla dekličino. In vidla sa go. (S kazalcem si zbada proti očem.) S tejmi dvejmi očami sa go vidla.

RENEGAT Naraudila se je?!

ALELUJA V falataj so go vöpobrali z méne. (Ziba se in kakor da bi mrmrala uspavanko.) Tvoja zibela sa bila, moja mala ftica, gratala sa tvoja škrinja … Ne ’ve se več vküper hupkale … Ne ’š več tan z menov. (Trdo, surovo.) Sama mo visala na vaužaj.

RENEGAT (Napade Patricka.) Zaradi tebe so umorili mojega otroka v trebuhu matere … (Tepe ga.) Zaradi tvojih blesavih mednarodnih norm … (Iz Patrickovih rok iztrga zapiske, jih raztrga in nadaljuje z zagrenjenim besom.) Ker se matere v blagoslovljenem stanju ne sme izročiti rablju … Geli? Fanj si zrikto!

PATRICK (Potrto do tal.) Rotim vas … Pobegnite z njo sedaj! In skrijte jo nekje v mestu. Niti meni ni treba nikoli izvedeti, kam je izginila … Pobegnita torej!

ALELUJA Zdaj že: zakoj? (In tiho začne mrmrati svojo pesem, sedaj že popolnoma sama zase.) »Odideva od tec …« (Kričeče, v prozi.) Ne ostane več niške drügi, niške pa niške …

Budilka zazvoni.

ALELUJA (Ko to zasliši, nadaljuje s polno intenziteto.) Tau že meni cinga?

Obstrani se odprejo železna vrata, nemo se prikažeta Vojaka, njuno oblačilo je podobno Renegatovemu. Zgoraj utihne motiv plesne glasbe, ki se je ponavljal vse doslej … Popolna tišina. Le zvonjenje budilke postaja tišje, vse dokler ne preneha.

PATRICK Ne, ne, ne! (In objema Alelujo.) Je še včeraj. Eške je včera. Ta budilka je ponorela. Zmeraj je prehitevala.

Preko suterenskega okna vdre neka svetloba. Vsi se zazrejo vanjo. Svita se.

ALELUJA (Zadrgeta.) Zebé me.

RENEGAT (Pokrije ramena Aleluje s svojim plaščem in zgrabi še prt, ki so ga vrgli na budilko.)

Sliši se zatikajoče se, zadnje zvonjenje budilke, s katere so odstranili pokrivalo.

Tišina.

RENEGAT Gda sunce gorstane, se luft vsikdar sladí.

Ko Renegat ovije Alelujo v ogrinjalo, se za trenutek zazdita kot človeka, ki pripadata drug drugemu.

Zunaj se v zori že oglaša žvrgolenje pravih ptic, slišimo ga vsi prisotni.

ALELUJA Razkazüje se mala pesmarca. (To izreče le še zaradi igre.)

Ko se ptičja pesem konča, ji Aleluja – tudi to je igra – celo zaploska.

ALELUJA Prihajan. (In v tej popolni tišini iz torbe vzame glavnik in ogledalo, kot neka brezhibna dama si popravi lase.) Gnesneden krvnik več nema šegau dojvrezati vlasé osaudjene, geli? (Iz torbe vzame ličilo za ustnice in se s pomočjo ogledala na hitrico naliči. Ne more odložiti ogledala iz rok, dolgo časa opazuje svoj obraz v njem in skoraj osuplo reče.) Kak duga je bila v istini ta nauč za mené … Sploj ovaška sa gratala … (Ozre se po moških okoli sebe, kakor da bi jih videla sedaj prvič v življenju, in zdaj že ve, da jih vidi zadnjikrat. Kot nekakšno opozorilo jim položi na srce, skoraj šepetaje.) Prekratko je živlenje, rejsan.

PATRICK Dovoli mi, da te pospremim …

ALELUJA (Prijazno, mikavno, skoraj šaljivo.) Nej sa prosila popa.

Patrick prime za razpelo na mizi in ga pomoli Aleluji, naj ga poljubi.

PATRICK On ostaja s teboj … Poljubi Ga. 

ALELUJA Ti me polübi!

Poljubljata se, dolgo. 

PATRICK (Objasnjuje z bogoslovsko vnemo.) Bil je bratski poljub.

ALELUJA Zatok je donk dobro spadno … In Baug plati, ka si me gorpoisko. Lepau sva se pogučavala. Kak dosta vsega sa ti eške stejla povödati. Kak prvo, stvaurenje sveta. (Morda je to povedala že smeje.) Depa poton toga se ti več nede splačalo naberati zelišča, vej pa niške, rejsan niške nede pozno imena rastlik in zdravilno mauč v nji. Imena zvejzd tö nej. Zdaj že leko spadnejo doj z néba.

Vojaka primeta žensko in jo vodita ven. 

ALELUJA (Rada bi začela glasno peti.) »Voda tečé, brejg stogi. Odideva od téc …«

Stojijo že v vratih, ko se eden od Vojakov ustavi, iz žepa izvleče napravo za zataknitev ust in z njo zaveže Alelujina usta. Odpeljeta ven žensko, ki skoraj brezglasno mrmra. Sliši se, kako se glasno zaloputnejo železna vrata.

Tišina. In v tej tišini spregovori Renegat, njegov glas zveni tuje.

RENEGAT Privadil sem se že temu prizoru … Prizoru, ki se mu nikoli ni moč privaditi. (Menja ton.) Prav gotovo ste se čudili napravi, s katero se utišajo obsojenci. Je eden od velikih izumov 20. stoletja. Sabinovo cepivo. Kemično pero. Atomska bomba … Naprava za zataknitev ust. Odkar jo uporabljamo, več nihče pod vislicami ali v električnem stolu ne more zakričati: »Naj živi svoboda ljudstev!«, »Avtonomijo!« ali česa podobnega. Nikjer na svetu.

Od zunaj se zasliši hrup, nimata poguma, da bi si ga razložila, identificirala.

PATRICK (Že bi planil na železna vrata.)

RENEGAT Baukše de, če tü ostanete!

PATRICK Kaj se pa sedaj dogaja?

RENEGAT Zdaj? Državni tožilec zdrdra, da je bila prošnja po pomilostitvi zavrnjena. Podobno ponoreli uri se bo zdaj vse bolj pospešeno odvijalo. Izvrševalec sodbe in njegovi pomočniki bodo viharno opravili svojo dolžnost.

PATRICK Vidite? Reva je mislila, da bo še imela čas, da mi pove o stvarjenju sveta. Da ima še najmanj šest dni …

RENEGAT Po našem je bilo stvarjenje drugače kot v Bibliji.

PATRICK Se še spominjate? Vam zgodbe v vojaški šoli niso izprali iz možganov?

RENEGAT Nepozabna je. Le predstavljajte si! Čleka je nej Baug stvauro, liki edna Ženska. In vejte, što je bila tista ženska? Mati Sunca. Tau je, povejmo, tak bilau … (Utihne, postal je pozoren na nekaj.)

Tišina.

PATRICK Ste slišali kaj?

RENEGAT Sodni izvedenec medicinske stroke zdaj pritisne svoj dolgi stetoskop na prsi obsojenke. Kako se muči srce, da bi prišlo do požirka zraka! (Tišina. Obvladuje se, pripoveduje dalje.) Ranč je nej bilau bole gizdave matere od njé. Njeni žareči Sunčen sin je najlepši na svejti! Že samo tau, kak je tau dejte v zordji gorstanilo …

PATRICK Na mestu prstov ima vrtnice, je tako?

RENEGAT Depa zemelska krugla je prazna. Njuga nega, ka bi tan vrkaj na nébi vüdo čüdovitno lejpo dejte. Vej ma pa stvaurimo ednoga brata, šteri de nastrgavo Sunce. In ga molo …

PATRICK Kakega svetega Frančiška! Kakega Homerja!

RENEGAT In sta se eden drügoma nasmedjala Sunce in Človek. (Umolkne.)

Hrup.

PATRICK Dalje! Dalje!

RENEGAT To ne gre istočasno, ne gre … Usmrtitev nekega človeka in zgodba o stvarjenju prvega človeka … Poskušajte raje moliti, morda vam bo tisto uspelo. »Oča naš …« No! »Krüja našega vsakdanešnjega …«

PATRICK … tistega, tistega … »Daj nam ga gnes …« In vrni nam šole v maternem jeziku! Našo univerzo! In reši nas teh naprav na ustih! Saj tvoje je kraljestvo, tvoja je oblast … (Postane pozoren.) Ta tišina …?

Res je. Ni ne topotanja plešočih, ne glasbe. Mrtva tišina.

RENEGAT Eden angeu je leto skaus ižo. Tak so gučali starci. Istino so meli.

PATRICK … Že spunjeno?

RENEGAT (Kimne.) Pijte zdaj še vi … To vam pripada. Poleg nje ste bili do njenega zadnjega trenutka. Čeprav niti ni prosila za duhovnika.

Pijeta. V kratkem se zgoraj ponovno oglasi glasba. Toda bolehno. »Toda glasba se le vleče, polovica gostov se je razšla,« pravi János Arany.

RENEGAT (brska po žepnem radiu) Ali bodo imeli korajžo, da med novicami oznanijo smrt te ženske? In to, da je pokončano ljudstvo. Kaput! Pravzaprav je šlo za las, da bi moja hčerkica preživela … Šlo je za las, da bi preživel jezik … Šlo je le za las. Odvisno je bilo od mene … – Nisem pa imel možnosti, da dokažem čisto namero svoje duše … Kaj naj bi storil ali rekel, da bi mi verjeli? Renegatu? Na kaj bi moral priseči? Ali na koga …? Kà pravite na vse tau vi, mladi čestitlivi gospaud? Kà me čaka po vsejn tejn?

Tišina. 

PATRICK Bog prepoveduje samomor.

Tišina.

RENEGAT (Začne se smejati.) Genialno! Kak lepau ste gorprišli …! Sam vrag van je pomogo …

Ko Renegat brska po radiu, se iz sprejemnika med raznimi piski in hrupi zaslišijo tudi  tujejezični fragmenti. 

RENEGAT Vzeti puškino cev v usta – to je klasična rešitev pri vojakih. (Nekaj je našel na radiu, zato ga ojača.)

GLAS RADIJSKEGA NAPOVEDOVALCA (S pretečo nasilnostjo govorcev v oglasih.) Želim lepo dobro jutro našim poslušalcem narodnostnega porekla! Obvestilo javnega interesa! Od današnjega dne boste lahko vsak dan prisluhnili naši novi oddaji z naslovom Četrt ure za narodnosti. V narodnostnih jezikih bomo predvajali navodila za jutranjo telovadbo.

Iz radia se zasliši pospešena klavirska izvedba Beethovnove Turške koračnice.

RADIJSKI NAPOVEDOVALEC Vugnemo kolena. Edna, dvej. Edna, dvej … Vugnemo kolena. Edna, dvej. Edna, dvej …

RENEGAT (Dela vajo s samouničujočim sarkazmom. Lahko jo celo malce popestri, lahko zapleše celo hopak in brca z nogami) Ne zabušavajte, farček! Tudi vi potrebujete gibanje …

PATRICK (Več ali manj le posnema kolenski zgib.) Čemu pa to koristi?

RADIJSKI NAPOVEDOVALEC Dojležemo nakle …! Vlečémo se po trbüji!

RENEGAT (Plazi se po trebuhu.) Čemu koristi? Upogniti koleno, plaziti se po trebuhu: to je državljanska vzgoja … V narodnostnem jeziku … Edna, dvej, edna, dvej. V medijaj de naš gezik živo. Vsakši den frtau vöre. Vugniti koleno, vlejčti se na trbüji, skakati kak žaba ...

RADIJSKI NAPOVEDOVALEC Zdrav düj v zdravon tejli!

Turška koračnica se nadaljuje. Patrick in Renegat ležita ali sedita na tleh, ob ukazih iz radia vsakokrat trzneta. Tako nadaljujeta.

PATRICK (to lahko govori že tudi občinstvu) Sedaj smo torej prispeli do trenutka po zadnjem trenutku jezika, ki je živel kdo ve koliko tisoč ali koliko deset tisoč let. Ali slišite? »Vugniti kolena, vlejčti se po trbüji …« Toliko je ostalo … Sam prastari jezik – s svojim čudovitim glasoslovjem, slovnico, slovarji – beži v knjižnice. Na magnetofonske trakove. Na plošče. Odbija se od satelitov ali pa uhaja s svetlobno hitrostjo, teče, teče proti neskončnosti … Na veke vekov. In ne bo več nikogar na Zemlji, ki bi v tem jeziku sanjal, prepeval ali napisal pesem.

RENEGAT (Skoči in prime za svojo pištolo. Krene.) Te pa z Baugon!

PATRICK (Še vedno s tal. Pokaže proti stropu.) Hoho! Kaj pa oni … kdo pa bo njih odrešil? 

Ozreta se navzgor. Tišina.

RENEGAT Odrešiti? To prepustite meni! Sami ste rekli: renegat je zmožen vsega.

PATRICK Bog samomorilskih atentatorjev prav tako ne ljubi.

RENEGAT Vseeno bi vam svetoval, da poberete svojo kramo, budilko, Biblijo in ajde! (Odide.)

PATRICK (Vstane s tal, po vsej verjetnosti misli, da je Renegat še ob njem.) Zahvaljujem se vam za vašo dobrohotnost do mene. (Začne pospravljati stvari.) Upam, da se bo Bog usmilil tudi tistih, ki sedaj plešejo … brusijo pete … (Med prsti vrti strani Svetega pisma.) Če kjer koli odpreš Biblijo, boš našel odgovore na vse svoje dvome. Tako nam je bilo rečeno … Slišite? (Ozre se naokoli.) Komu le govorim? Sam sem.

Razpre knjigo. Gleda besedilo. Nastala je tišina. In v tej tišini, ko Patrickovo oko zdrsne po svetopisemskem besedilu, se zasliši glas, ki ga intonira tiha glasba.

PATRICK Sploh nisem grizel trav za omamljanje razuma … In glej! Že haluciniram …

Ni možno najti izvora Glasu, ki zapolnjuje gledališki prostor.

GLAS »Te velike stavbe gledaš? Tu zagotovo ne bo ostal kamen na kamnu, ki bi ne bil zrušen …   Ko boste slišali o vojnah in govorice o vojnah, se ne vznemirjajte! To se namreč mora zgoditi, vendar še ni konec … Vzdignil se bo namreč narod proti narodu in kraljestvo proti kraljestvu. Potresi bodo na mnogih krajih in lakota … Izdajal bo v smrt brat brata in oče sina. Otroci bodo vstajali proti staršem in jih pobijali … Kdor je na strehi, naj ne hodi dol in naj ne stopa v svojo hišo, da bi kaj vzel iz nje … Tiste dni bo namreč stiska, kakršne ni bilo od začetka stvarstva, ki ga je Bog ustvaril, do zdaj in je ne bo več … Resnično, povem vam: Ta rod nikakor ne bo prešel, dokler se vse to ne zgodi … Nebo in zemlja bosta prešla, moje besede pa nikakor ne bodo prešle …«

PATRICK In nikoli ne bodo prešle besede tega SAMO-BOG-GA-ŠE-POZNA-JEZIKA. 

Tišina.

Močna svetloba reflektorja na Patricku začne bledeti. Toda grafiti na betonskih zidovih zapora postajajo vse svetlejši. Med njimi je najbolj sijoča zvezda verz Mihálya Babitsa: ČE MRGÉN, SI BAUG ZATISNE EDNO OKAU.

Ponovno se zasliši Glas, močneje kot doslej.

GLAS »Kar pravim vam, pravim vsem: Bodite budni!«

KONEC


    
    
  
  </div>
</html>




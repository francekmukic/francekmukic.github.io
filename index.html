<html>
  <div style="font-size: 20px; line-height: 50px; padding: 200px; background-color: AntiqueWhite;">

VREME SMRTI<p></p> 
GLAVA DRUGA<p></p> 
1<p></p><p></p>Predsednik srpske vlade Nikola Pašić stojeći za svojim stolom odsutno sluša svog pomoćnika za spolјne poslove Jovana Jovanovića:<p></p>Opet nota engleskog poslanstva, gospodine predsedniče. Engleski konzul u Skoplјu žalio se svom ministarstvu da smo udarili veliki porez nekim Turcima, trgovcima, koji su njihovi prijatelјi.<p></p>Javi okružnom načelniku da skine porez tim Turcima.<p></p>I vicekonzul iz Bitolјa se lјuti što naplaćujemo porez u dva sela gde on lovi jarebice. Gospodin Grej nema lovačkog psa, pa mu selјaci u lovu zamenjuju pse.<p></p>I te selјake oslobodite poreza. Neka se gospodi konzulima sve ugodi samo da nam englesko poslanstvo ne šalјe i takve note.<p></p>Kad Jovanović ode, saopšti sekretaru da danas ne može primiti više nikog. Ni svoje ministre, ni strane poslanike. Ni prijatelјe, dodade oštro. A na telefon će se odazvati samo kralјu Petru i vojvodi Putniku.<p></p>Osta sam, ali ne sede; osloni se šakama o sto pun jutrošnjih nepovolјnih telegrama iz savezničkih prestonica i izveštaja sa bojišta koje mu je malopre predao ministar vojske: „Kritično! Kritičnije ne može biti, gospodine predsedniče.“ „Biće još kritičnije, gospodine pukovniče, biće“, uzvratio mu s pomišlјu: Čovek koji u svakoj nesreći ne misli da može biti još teže, nije za ministra u mojoj vladi. Tako povijen nad stolom i s pogledom uperenim u go zid, zamisli se: U svom sutrašnjem ekspozeu na tajnoj sednici Narodne skupštine, sazvanoj zbog naglo pogoršanog položaja Srbije, šta je najvažnije što ne treba da kaže? O položaju u kom se našla Srbija, kojoj jedan kraj osvajaju neprijatelјi, a drugi otimaju prijatelјi, kad vojska jedva odoleva na frontu, a saveznici Bugarskoj daju Makedoniju i ne šalјu municiju i ratnu opremu, dok opozicija u Skupštini i novinama viče — „Pašić je krivac za ovu nesreću“, i svetina joj veruje, kako da najmanje kaže kad svi očekuju da sve i najgore kaže? Jer u velikim nesrećama lјudi vide i ono što ne vide, i znaju i ono što ne znaju. Danas i svaka budala može da dokaže da je položaj Srbije beznadežan. A njegova je dužnost da ukaže na razloge za nadu. Da kazuje<p></p> 
nadu, ne dokazujući je mnogo. Zbog nečega, lјudi ne veruju u politiku sa dokazima. Ali tu je opozicija koja protiv takve politike ima sada sve dokaze, a namerna je da ga sruši. Kad bi sutra u Skupštini, a naročito u novinama, onog Vukašina Katića nekako ućutkao. On je jedini opozicionar koji i pametno zbori, a lјudi mu veruju. Takav mu ministar sada treba. Nema političke sloge bez Aćimovog sina koji se svakoj političkoj slozi najviše opire. Kako za svoju politiku da pridobije baš njega, svog starog, opakog protivnika? U letošnjim skupštinskim izborima, poraza od njega spasao ga austro-ugarski napad na Srbiju.<p></p>Gospodine predsedniče, na telefonu je načelnik Vrhovne komande — obraća mu se sekretar i dodaje: — Moja kancelarija je puna stranih novinara koji vas mole za prijem.<p></p>Reci im da ću ih primiti prekosutra.<p></p>Kad sekretar izađe on sede, lagano podiže telefonsku slušalicu i sačeka da vojvoda Putnik progovori:<p></p>Ja sam, gospodine predsedniče, dugo razmišlјao dok sam odlučio da vam saopštim: vojska nam je pred katastrofom.<p></p>Vojska je, valјda, još u rovovima, gospodine vojvodo. I odoleva Austrijancima i Mađarima.<p></p>Ne odoleva više. U Mačvi i na Jagodnji raspukao nam se front. Švabe provalile i nezadrživo nadiru ka Valјevu.<p></p>Zaustavite ih kako znate.<p></p>Puščane municije imamo još za desetak dana, a artilјerijske samo još po desetak granata na top. Bez ozbilјne savezničke pomoći, teško ćemo dve nedelјe izdržati.<p></p>Ja ću za municiju odmah ponovo da urgiram kod saveznika. A što se njihovih trupa tiče, ne smemo im se nadati.<p></p>Vrhovni komandant me ovlastio da pozovem vas i celu vladu da odmah dođete u Valјevo. Da se zajedno dogovorimo šta još može da se učini. Alo Niš. Čujete li me, gospodine predsedniče?<p></p>Sutra zaseda Narodna skupština, pa vlada ne može da dođe u Valјevo dok Skupština ne donese neke važne ratne odluke. Neka Vrhovna komanda kao i do sada sama odlučuje šta treba na frontovima činiti.<p></p>Gospodine predsedniče, ponavlјam vam: stanje na frontovima je toliko teško... Možda... krajnje kritično. I molim vas krenite odmah.<p></p>Ako je stanje tako kako kažete, onda o njemu treba što duže razmišlјati i<p></p> 
ne odlučivati po hitnom postupku.<p></p>Ja smatram da mi stojimo pred sudbonosnom odlukom.<p></p>A ja smatram da smo tu sudbonosnu odluku doneli odbijajući ultimatum Austro-Ugarske Carevine. Sve ostalo treba odlučivati prema toj sudbonosnoj odluci. I raditi za nju. To je moje čvrsto uverenje, gospodine vojvodo. Ne, ne. Ne bežim ni od jedne odgovornosti. Ne bežim. Molim vas, to prenesite Regentu. Razmisliću. Kažem vam, razmisliću i javiću vam se sutra uveče.<p></p>Odlučno spusti slušalicu n prvi put prekide razgovor sa vojvodom Putnikom. Taj svagda razboriti i prisebni vojnik koji uvek promišlјeno postupa, govorio je tako kao da oko Vrhovne komande već padaju švapske granate. Glas mu je drhtao. Vojska pred katastrofom! Ako to Putnik kaže, onda je to istina. A to je kraj Srbije. Šta on treba da čini pred tom istinom? I koje to sudbonosne odluke oni mogu ponovo doneti da ta istina ne postane sudbina Srbije?<p></p>Ustade i laktovima se osloni o sto, kao na ogradu nad provalijom: Čekaj Nikola, sad polako, od početka. U svemu velikom treba se vraćati na početak. Gde si pogrešio, da li si mogao d a činiš nešto drugo od onoga što si činio, je l’ bilo načina da se izbegne rat, pre njegove objave Srbiji — otvorenim telegramom grofa Bertholda?<p></p>Čim je 23. jula primio ultimatum austro-ugarske vlade, on nije ni pomišlјao da je ubistvo Franca Ferdinanda glavni povod za rat Beča protiv Srbije. Jer je srpsku pobedu nad Turskom, Austro-Ugarska doživela kao objavu rata njoj. A tako i jeste. Turska je branila Habsburšku Monarhiju od Južnih Slovena, ali je i Turska svojim prisustvom na Balkanu odlagala napad Austrije na Srbiju i ostvarenje nemačkog Drang nach Osten. Nije mogao poverovati da je tek taj dečak Gavrilo Princip svojim revolverom dao Beču povod za započinjanje evropskog rata. Svojim pobedama nad Turskom 1912. i nad Bugarskom 1913, Srbija je sebe dovela u neposredno ratno stanje sa Dunavskom monarhijom. I odbijanjem da ga primi u posetu sa želјama i garantijama za dobrosusedske odnose, Beč mu je 1913. nedvosmisleno stavio do znanja da među Srbijom i Austro-Ugarskom nema mira dok se graniče i zajedno postoje. Među nama je moglo biti samo primirje. A Srbiji je bilo neophodno primirje. Potpukovnik Apis je verovao da će smaknuće Franje Ferdinanda produžiti to primirje. Za tu zavereničku, za tu kobnu pogrešku nije odgovoran on, Nikola Pašić, ni srpska vlada. Uostalom, nijedan veliki događaj u istoriji nije započet po nalozima razuma, niti se u njemu delovalo po moralnim načelima. Malo delo dobro smisli čovek; u sitnom poslu on može i pošteno da postupa. U velikom teško.<p></p> 
A Beč je našao izgovor za svoju nameru i postupio najkorisnije za sebe: da nas napadne kad smo najslabiji, posle naša dva iscrplјujuća rata. Čitajući austro-ugarski ultimatum, njemu je svaka njihova reč kazivala da su odlučili Srbiju da unište; pročitavši ultimatum do potpisa i datuma, dugo je lebdeo u nekoj praznini, pa je osetio čudno brujanje u glavi: ovo je objava rata u kome će nestati Kralјevina Srbija ili Habsburška Monarhija. Mi ili oni. Rat je neizbežan. Ali je dobro znao da takav rat Srbija mora samo mirolјubivo da prihvati. Pomirlјivo odgovarajući na ultimatum, on je odgovarao ne Beču i Pešti, no Londonu, Parizu i Petrogradu: trebalo ih je uveriti da Srbi ja nikako ne želi rat, i da je spremna da zadovolјi austro-ugarske zahteve sve do one linije od koje se ruši njena nezavisnost i poništava nacionalno dostojanstvo koje jedan narod čini narodom. Istovremeno, morao je učiniti sve da pred Evropom i čitavim svetom Srbija ostane žrtva germanskog zavojevanja, prva žrtva u njegovom nastupu na Dardanele i Istok. A bio je siguran da će Rusija braniti Srbiju; čvrsto je verovao da će i Engleska i Francuska imati interesa da je uzmu u zaštitu i priznaju za saveznika. Tako se i dogodilo. Na tome je sazdao nadu: ovaj rat Srbija može dobiti. Bez obzira što je toliko neravnopravan. Tu mu je veru podstakao i austrougarski poslanik baron Gizl kome je 24. jula lično odneo odgovor srpske vlade na ultimatum Beča, a on ga dočekao u lovačkoj uniformi, sa šeširićem iskićenim percima. Po staroj tradiciji austrijske i mađarske aristokratije, iskazujući svagda prezir prema Srbima, taj je diplomata energično vukao olovkom po srpskom odgovoru upoređujući ga sa odredbama bečkog ultimatuma, loveći prvu reč srpske nepokornosti. I ulovio je posle nekoliko rečenica, pa je s ciničnim osmehom podigao glavu i odgurnuo srpske papire? ,,Jawohl, jawohl!“ Na to je on u sebi rekao: Da, da. Ali još dok je posmatrao s kakvim izrazom lica i gestovima taj carski lovac čita srpski odgovor, u njemu, Nikoli Pašiću, odvezao se onaj čvor straha u grlu s kojim se uputio u austrijsko poslanstvo, popustio onaj dugi grč pred nesaglednom neizvesnošću i sopstvenom odgovornošću za žrtve koje se moraju dati, a dušu mu je obuzeo osećaj samouverenja: odgovoreno je kako treba odgovoriti, rat je neizbežan, rat se može dobiti! Protivnik koji te toliko prezire, bez obzira kolika mu je snaga, nije nepobediv. Takav protivnik uvek se upornošću pobedi; protiv upornog njemu zbog nečeg smalakšu pesnice i ponestanu oprez i volјa. I kad mu baron Gizl na rastanku nije pružio ruku nego je samo gledajući preko njegove glave oštro lupio petu o petu svojih lovačkih čizama, on je stajao nepomično i mirno ga posmatrao sve dok carski diplomata nije malo priklonio glavu sa maslinastim šeširićem, pa je odsečno trgao. Tada je pomislio: uporno, samo uporno s njima! A onda mu rekao: „Ekselencijo, molim vas prenesite vašoj vladi moje iskrene želјe za mirom  i  dobrosusedskim  odnosima.  I,  molim  vas,  budite  tumač  našeg<p></p> 
poštovanja i divlјenja prema velikom austrijskom i hrabrom mađarskom narodu.“<p></p>Izgovarajući lagano i smerno te dve rečenice, on je osećao da upravo njima objavlјuje rat Habsburškoj Monarhiji. Rat do svoje pobede.<p></p>I zar posle tri meseca uspešnog ratovanja, velike pobede na Ceru i jednog proterivanja carske Balkanske armije preko Drine i Save, posle Antantinog prihvatanja Srbije za svog saveznika, da ponovo donese drugu sudbonosnu odluku? A kojom se to drugom sudbonosnom odlukom ide u pobedu?<p></p>Osta zamišlјen dok mu ne utrnuše laktovi i ramena. Prošeta po kabinetu i sede na naslon crne kožne fotelјe, prisećajući se svake Putnikove reči i drhtavog glasa. Ako je, zaista, srpska vojska pred katastrofom, onda je, sigurno, najpametnije da vladu još večeras povede u Valјevo i smiri Vrhovnu komandu. Ali zašto opoziciju lišiti najveće odgovornosti i brige, zašto je ne primorati da zajedno s vladom, s njim i pogreši sutra, ako je baš tako kako Putnik reče?<p></p>Ulazi sekretar i kaže mu da je stigao fijaker da ga odveze kući na ručak i da ga strani novinari uporno čekaju.<p></p>Otkako je počeo rat, on se još nije lišio zadovolјstva da ruča sa ženom i decom, da se malo odmori slušajući ih i uživajući u svim njihovim radostima. Treba li danas to da ne učini? Posle saopštenja vojvode Putnika verovatno je nastupio čas da se i u ratnoj prestonici živi kao na bojištu:<p></p>Obavesti moju ženu da sam sprečen da dođem na ručak. A vi svi idite na obed, pa se odmah vratite na dužnost.<p></p>Šta ću s novinarima, gospodine predsedniče?<p></p>Zamisli se: šta njima da ne kaže? Pođe za sekretarom, u otvorenim vratima učtivo im se pokloni i reče na francuskom:<p></p>Na raspolaganju sam vam, gospodo.<p></p>Šta nam, gospodine predsedniče, možete reći o današnjoj situaciji Srbije?<p></p>— pita Anri Barbi, francuski novinar.<p></p>Gospodine, lјudi u ratu treba što manje o ratu da govore.<p></p>Ipak recite nam: šta će biti sa Srbijom, ako se nastavi austro-ugarsko napredovanje?<p></p>Grdno ćemo se namučiti, gospodo.<p></p>Situacija je vrlo kritična, gospodine predsedniče. Nije, gospodo. Rešeni smo da pobedimo.<p></p>Novinari  zanemeše,  gledajući  ga  zapanjeno.  A  Nikola  Pašić  se  lako<p></p> 
pokloni i vrati u svoj kabinet.<p></p> 
2<p></p><p></p>U zaranke, Vukašin Katić opet žuri iz varoši ka Nišavi i mostu. U isto vreme svakog dana istim putem, gledaju ga ratni zabušanti i svakojaki radoznalci koje je rat iz pola Srbije zgomilao u Niš, kako u crnom geroku i sa štapom, „smračen kao da ide po svoju posmrtnicu“, krupnim korakom izlazi u duge šetnje po polјu i vinogradima.<p></p>Posle izbegličke kancelarije, u kojoj za dva stola sedi sa sedmoricom narodnih poslanika koji neprekidno grde Pašića i napadaju saveznike što ne pomažu Srbiju, pošto poslednji ruča u kući u kojoj se sabilo nekoliko beogradskih porodica, neizdržlјivo mu je u sobi pretrpanoj stvarima i koferima, gde jedino može da leži i ćuti ako Olga nije u njoj; nepodnošlјivo mu je i u kafani, gde za svakim stolom sedi po desetak ratnih stratega i nacionalnih proroka, i gde se satima čeka na stolicu i čašu vina; kuda će na ulicu kojom ne može da prođe od prestrašenih žena, uznemirenih devojaka, utučenih izbeglica, ranjenika, dečurlije, kojoj je rat doneo neograničenu slobodu. Mora u polјe, tišinu, meću bilјke. Svet koji ćuti i trpi sve; jedini živi svet koji, po njegovom mišlјenju, ima nešto od savršenstva.<p></p>Čim pređe Nišavu i nađe se na drumu, u polјu, ona mrklina kao da mu se raziđe s lica: slobodan je i sam. Okreće se, razgleda: veliko niško nebo kome planine daju uznemirenu dubinu skratilo se, sišlo na brežje oko varoši; pepelno je i splјošteno. Severac vitla opalo lišće i bere poslednje sa vrhova topola; ježi se zgorelo, mrko polјe. Dah umiranja bilјaka obliva ga strepnjom. Za sve što ima i što jeste. Kako će u ove zaranke smisliti govor za sutrašnju tajnu sednicu Srpske narodne skupštine?<p></p>Dugim korakom, ali lagano, ide vlažnim putelјcima meću obranim baštama, i punim grudima požudno udiše miris trulih plodova i ostatka leta. Pod velikom jasikom, kojoj je prošle noći slana sručila zlatasto lišće, zastade pred poslednjim raskošjem jeseni: ne može da ga progazi. Otkopča gerok, spusti štap, kleče: zahvati pune šake lišća, zagleda se, poče da ga miriše. Nјim se razastre jeza starosti, možda n ikad tako jasna u osećanju: gusta naslaga oko srca; nekakav opor, mrk talog vremena kroz koji protiču i krv i sve misli, pa se svemu umanjio značaj, skratila razmera, velike cilјeve sumnja gura u<p></p> 
stranu. Grebe noktom rđaste, pege, cepa se list. Taj ostatak leta i sunca, zgusnutu svetlost, umrlo vreme, uskoro će, posle prvih kiša, prekriti suva trulina; obuzeće ga raspadanje. Nјegov slatkasti zadah — ipak je zadah leša. Najlepšeg leša na ovom rugobnom svetu. Otvara šake, ispušta lišće. Čuje mu šušanj i pad. Kakav li je glas poslednjeg otkucaja srca? Imalo bi smisla to saznati. Mnogo više no prvi udar.<p></p>Uzima štap, polazi, oprezno, gazi po lišću, sluša krckanje suvih petelјki i kapilara. Ne opire se osećanju: sve što vidi, pred nekakvim je krajem. A sloboda ima smisla jedino za onoga ko ima nadu. Za onoga ko ne oseća kako mu se i padanjem lišća taloži smrt. Kako će, onda, prvo sebe uveriti da sloboda nema cenu? I da će država što će iz ovog rata nastati imati toliko dobra i pravde da nadoknadi ovoliko srpsko žrtvovanje?<p></p>Zaobilazi žene koje, ćuteći, beru poslednji rod nesazrelih paprika i paradajza, udalјuje se čim spazi čobanče ili starice koje kupe suvo granje po obali reke: da je sam; treba dobro da odmeri svaku reč koju će sutra na Skupštini da izgovori. Mora se opredeliti i potvrditi doslednost. Od juče, ista mu je misao za početak:<p></p>Narod koji je slobodu poistovetio sa svojim postojanjem izabrao je patnju.<p></p>Patnju ili neizvesnost? I jedno i drugo. Pred njim, iz busena uvelog ostrika, podiže se zec, zagleda se u njega, pa lagano, kao da se igra, odskakuta u neposečen kukuruz.<p></p>Reći:<p></p>Neophodna nam je savest za istinu i hrabrost da je danas kažemo.<p></p>To da budu prve rečenice. Reći neku reč više o narodu kome su zavojevači oplјačkali vreme. Skratili ga za epohu. Ostali smo bez istorijskog vremena za istorijske odluke. Oduzeta nam je sloboda i da pogrešimo put. Izgovoriti to odlučnim glasom, ali se zagledati u Pašića, optimistu i čekalicu. Svi to da uoče. Na upadice ministara ne obraćati pažnju. Ne govori u parlamentu za novine i glasače. Govori Skupštini u izgnanstvu, vojnicima na bojištu, možda uoči srpske katastrofe.<p></p>Prolazi bostaništem, sapliće se o sasušene vreže dinja i lubenica; prhnu malo jato jarebica, izvi se u niskom, kratkom letu, pade u papriku; šapuće:<p></p>Ima državnika koji patriotskim izgovorima prigrabe prava na tajne sednice i tajne odluke.<p></p>To je opšta misao. Reći kratko:<p></p>Jedino tirani tajno odlučuju o sudbini naroda. Tirani i zaverenici tajno većaju o državnoj politici. Ljudi kojima je politika služba otadžbini, služe je<p></p> 
javno.<p></p>To je nepotrebno. Kako smisliti i izgovoriti reč koja danas mora da se kaže? Baš danas, a da pretraje ovaj dan. Da znači i sutra. Reč koja znači svima i čuje se i na bojištu. Nikom ne odgovarati na upadice. Govoriti za zapisnik.<p></p>Svakako je bolјe ne napasti odmah Pašića. Početi razmatranjem opšteg stanja. Ali, šta čini nadu? S kojom verom da se gine i ubija? Sa onom koju imaju njegova deca, Ivan i Milena? S tom verom se jedino gine. Zar je ona sve što se danas može osećati i misliti?<p></p>Polazi, spotiče se o glavice, izlazi iz kupusišta, staje pod vrbu, oslanja se na stablo. Nekako prosto reći istinu. Reći jednostavno, dostojno trenutka:<p></p>Ljudi, sami smo. Srbija je sama u ovom evropskom pokolјu. Sama je, iako je sa saveznicima i na njihovom frontu.<p></p>Nije dobro za početak. Ton beznađa ne sme da prevlada. Bez nade se ne ratuje. Ali kako od nade odvojiti tolike naše iluzije, slepilo, domaću glupost? Da li je to uopšte moguće danas? I ikad. Lakoverje je naša prva nacionalna odlika. Kob. Na njemu počiva i Pašićev autoritet. Sutra ponovo interpelaciju vladi zbog lopovluka i sabotaže u liferacijama za vojsku. Pesak u brašnu. Opanci od kartona. Krađe u slagalištima. Svuda protekcija. Divizija ratnih zabušanata razara pozadinu.<p></p>Ne o tome. Danas se ubija jedan narod. Sutra će ubiti Ivana i Milenu. Druge reči treba sutra reći. One što se kazuju sinu na rastanku. One što nije smeo da kaže Ivanu pred polazak u dobrovolјce.<p></p>Pogled mu se zagubi u obali reke, u vrbama, s kojih kaplјe poslednje lišće.<p></p>On steže svoj crni štap i požuri obalom Nišave, u polјe, dalјe od Niša, u sumrak što se pomalјa iz vrbaka, vrzina, i rubova polјa.<p></p>Pa koliki vam je to korak, pobogu, gospodine Katiću! Zastade i okrenu se: žandarm trči prema njemu.<p></p>Šta želite?<p></p>Gospodin Pašić lično mi naredio da vas hitno dovedem.<p></p>Zašto trčite? Ko vam je rekao gde sam? Nisam ja Pašićev pisar — produžava dalјe istim žurnim korakom. Nјega Pašić zove? Zašto? Dvanaest godina oni razgovaraju samo preko skupštinske govornice. Šta hoće sada?<p></p>Gospodine Katiću, molim vas... Stanite. Ja moram da vas odvedem do njegovog kabineta. Izvinite. Nešto je mnogo zacrnelo. Znam ja šta vi mislite. Ali su stigle neke opasne depeše.<p></p>Usporava korak, ne staje. Pred jednim žandarmom on ne može reći: Šta ja<p></p> 
imam s Nikolom Pašićem i diplomatskim depešama?<p></p>Molim vas, ne sprovodite me. Idite napred. Ja znam gde treba da dođem. Nije ni primetio kad se okrenuo ka varoši, koračajući za žandarmom,<p></p>sporo, neodlučno.<p></p>Zar ga i posle letošnjih izbornih govora, kad mu je bio protivkandidat, i to u njegovom izbornom okrugu, nameran da ga pobedi tu gde je najjači, posle članka „Kraj Nikole Pašića i stare političke ere“, i posle onakvog napada na njegovu spolјnu politiku pre nekoliko dana u Skupštini, zar ga posle svega Pašić zove...<p></p>Stoji. Nad Nišem, drvećem i odžacima povili se i upliću se modri, večernji dimovi. Kad se upale sijalice, ući će u varoš. Ne treba lјudi da vide kako za žandarmom ulazi u Pašićev kabinet. Rat je lјudsku glupost učinio gluplјom i bezočnijom. Seda na oborenu vrbu, pripalјuje cigaretu. Iza leđa, studno, žubori reka.<p></p> 
3<p></p><p></p>I onda je bio sumrak, avgust, sparni beogradski sumrak. Milena je tih dana prohodala kad su njih dvojica prvi put nasamo razgovarali. Sa strepnjom i lagano probijao se kroz vrevu šetača, pored stolova i stolica na Terazijama, natoplјenim neprijatnim mirisom ćumura, ćevapčića, iseckanog luka. Taj miris se uvek nadvija nad tim sećanjem. Ipak je sa strahopoštovanjem ušao u Pašićevu kuću i sobu, u kojoj ga u tami sačekao on, sa sedom, velikom bradom. Tiho, šapatom ga pozdravio, nije ga ni ponudio da sedne, a pružio mu krišku kruške. Ćutao je dugo i polako mlјackao jedući krušku.<p></p>„Mogu li da sednem, gospodine Pašiću?“ upitao ga zbunjeno i malo uvređeno što je nekoliko minuta ostao stojeći pred njim.<p></p>„Sedi, sinko, kao u svojoj kući.“ Kazao je to tako prisno, očinski, da je postideo osećanje povređenog ponosa.<p></p>Tek kad su pojeli krušku, rekao mu:<p></p>„Pozvao sam te da ti kažem. Namerni smo da te na skupštini Stranke izaberemo u Glavni odbor, pa onda da te gurnemo u izbore za poslanika.<p></p>Za dalјe i za naviše, ti, hvala bogu, imaš pameti. A i Aćimov si sin. Eto, to da znaš. Ti se prema tome i ravnaj.“ Izgovorio je to tiho, sa zastancima, reč po reč.<p></p>Gospođa Đurđina pojavila se sa upalјenom lampom, Pašić je odmahnuo rukom: „Ne treba nam lampa.“ Ostali su u tami; psi su lajali iz Savamale; nebom je sevnula široka mulјa. Bio mu je zahvalan što je odbio lampu. Kao da je tog trenutka, u toj tami, sasvim jasno shvatio: sve što je u Parizu naumio da učini i sve što je pokušao po povratku u Beograd, nesrećno se završilo. Ne samo nesrećno. Neuspeh u našoj sredini učini čoveka budalom. Osramoti ga. Ponizi, isprlјa. Ideji se niko ne suprotstavlјa idejom, nego nipodaštavanjem i psovkom. Znanje se ismejava. Istina mrzi i prezire. Zato je Pašiću i dotakao ruku u osećanju blagodarnosti za tu neočekivanu blagonaklonost, ne izmolјenu, nego ponuđenu blagonaklonost, pomoć s kojom će on, stvarno, po svojoj pameti, nastaviti „dalјe“ n „naviše“. Da, učinio<p></p> 
mu se spasiocem. Poverovao u to. Morao da poveruje. Jer, posle onako mučnog rastanka s ocem, a pre toga, i konačnog raskida sa socijalistima i drugovima iz rane mladosti, naročito posle tastovog odlučnog odbijanja, ponižavajućeg odbijanja da mu da novac za podizanje fabrike plugova, posumnjao je u mogućnost svog „raskida s prošlošću i prilikama“. Bila mu se zamutila vera da će sa svojim, novim shvatanjima nešto značajno moći da učini u Srbiji; već se spremao da se zauvek odrekne političke borbe i ode za profesora Velike škole. A sada, neočekivano, jedan Pašić, jedan stranački moćnik, zove ga u vođstvo najveće stranke! Lako, s nekoliko reči, bez uslova nudi mu mogućnost da uspe. I to čini čoveku koji je u svim prilikama iskazivao protivništvo prema njemu; čini sinu svoga najžešćeg neprijatelјa u stranci. Ne, tada sigurno nije razmišlјao zašto to Pašić čini.<p></p>Ne seća se da je i reč izgovorio posle toga Pašićevog izdašnog obećanja; ne pamti ni da mu je on nešto rekao posle „Ti se prema tome ravnaj“. Pamti jasno da su sedeli u sparnom mraku i jeli krušku, koju je on seckao na kriške i nudio mu dodirujući ga kriškom po ruci. On je jeo Pašićevu krušku a već video i čuo sebe kako drži govore na skupštini Radikalne stranke, velikim zborovima, u Narodnoj skupštini. Video je sebe poslanika, ministra, predsednika republike koji preporađa Srbiju i uvodi je u Evropu. Da, da. Ništa manje i bliže u tim godinama on nije video. I ne samo on. Nekakvim ludilom istorijske veličine bile su natoplјene njihove mladićke ambicije. Rajetini su postajali kneževi. Selјaci su postajali tribuni. Đaci su bili proroci. U istoriju se ulazilo iz torova i šlјivika. Velikim idejama, novom verom razgorevale im duše ruske i francuske knjige.<p></p>Ne zna koliko je dugo ostao prvi put nasamo s Pašićem, u onoj naročitoj tami njegove sobe, jedući krušku s njim, a bio daleko u budućnosti kojom su sevale munje od Zemuna i grmelo Sremom. Kad je hladan i hučan vetar uskočio u sobu, Pašić je stajao kraj prozora, zagledan u zapad, a munje su pripalјivale njegovu bradu, koju mu je povijao vetar. Učinio mu se moćnim i velikim u tom predolujnom prizoru, poličio mu je na onoga Pašića koji je bio Bakunjinov učenik i drug; nekoliko trenutaka gledao je Pašića kao sledbenika Svetozara Markovića, Pašića do timočke bune, bio je sasvim zaboravio da je on begunac iz nje i da se posle ivanjdanskog atentata na kralјa Milana odrekao svojih uverenja. Ali se potom setio oca Aćima, koji je tog leta Pomoravlјem držao zborove protiv „izdajnika Pašića, šefa ćifta i mutavka“, i svim silama radio na njegovom najurivanju iz vođstva Radikalne stranke. Ne, nije o tome duže razmišlјao. Nije, sigurno, jer bi morao da izvuče zaklјučak. Ili bar da posumnja u Pašićeve iskrene i dobre namere prema njemu. Kasnije, mnogo kasnije, zažegao se onaj bol, stid i kajanje. Možda je i<p></p> 
bez pozdrava izišao na ulicu, koju je oluja praznila, preturala stolice pred kafanama, dok su ćevabdžije vodom iz kofa gasile žar u furunama. Najznačajnije po povratku iz Pariza, možda je, ipak jeste, odlučeno te predolujne večeri; dogodilo se te večeri u Pašićevoj sobi, a ne u Prerovu, u očevoj kući, kraj ognjišta na Badnje veče, kad se čelom sudario s ocem. Tada kad je pojeo Pašićevu krušku, iz njegove ruke pojeo tu krušku, bila je slatka, leplјiva, mirisala na med, gad mu se opet svio životni put, pod pravim uglom se prelomio, a ne na onoj skupštini Radikalne stranke, kad je održao govor protiv staraca i nazadnjaka, posle čega se dogodio onaj, u svim novinama prepričavani prizor Aćimovog napuštanja skupštine. Samo je nekoliko trenutaka bio raspolućen dok je slušao oca šta govori o narodu i državi kakvu on želi; tih nekoliko trenutaka je patio dok je otac kazivao o bedi i bezakonju u Srbiji, ali su mu se osećanja izmenila čim je otac prvi put tresnuo štapom o govornicu preteći „kaputlijama, mastilјarama i gulikožama“, zaglušen odobravanjem bukača istomišlјenika, staraca i selјaka. Oni su ga izgledom i drekom, ne manje od Aćimovih reči, podstakli da se ne povuče i zaćuti pred ocem. Izazov je, svakako, bio dublјi i mutniji. Mnogo mutniji od strasti da ni pred kim ne ustukne. I dublјi od volјe da svuda potvrdi snagu prezirući posledice. Ipak je nekako lako poverovao da se tu, baš u javnom sudaru s ocem, nešto konačno razlučuje i prelama za njegovu budućnost. Nije se osećao krivim što su protivnici. U stvari, otac ga odavno, i svojom lјubavlјu, učinio protivnikom brada i niskih tavanica. Na srpski način odigrala se stara priča o žrtvovanju i izdajstvu, sukobu stare i nove vere, o oceubistvu i sinoubistvu za vlast i moć. Samo, dok su se te originalne tragikomedije igrale po gradskim trgovima i u kralјevskim odajama, ova naša, srpska, dogodila se u kafani „Pariz“. Nјen reditelј nije bila Sudbina, ni nevidlјiva sila koja vlada lјudima i svetom; njen reditelј sedeo je tu, za kafanskim stolom, uz kelneraj, mirno slušao i gledao u kraj svoje duge brade. Svi su dobro znali svoje uloge i sve je bilo onako kako je bilo predviđeno. Kako se moralo. Zato ga je i proželo osećanje: možda će biti samo žrtva one više neminovnosti; one ko ja sve lјudske želјe i moći sveže u svoj čvor istog besmisla, večne uzaludnosti. Tim dublјe što je snaga žrtve veća. Ta jeza prožela mu celo biće. Ni danas ne zna da li je govorio odmah posle Aćima. Ili to ne želi da zna? Svejedno. Ta činjenica nije odlučila. Odlučilo je to što nije mogao da se odrekne svojih ideja. Nije mogao, ni reč drukčiju nije mogao da kaže. Inače, preostalo mu je bilo samo da uzme šešir i štap, napusti skupštinu, zauvek ode iz javnog života i odrekne se svojih velikih cilјeva. A čisto je verovao u njih. Ali, zašto nije prekinuo taj govor kad je Aćim ustao i nabio šubaru na čelo? Bar to da je učinio. Nije prestao da govori ni kad je Aćim tresnuo štapom o stolicu; po nekom krupnom smehu što se zacrneo, Aćim se jedva probio do izlaza,<p></p> 
povodio se i spoticao, pred vratima stao, okrenuo se, pogledao ga... Govorio sam kao da je najdublјa tišina. Tvrde da mi glas nije ni zatreperio. Ne, to ne može biti istina. „Tada je Aćim Katić plјunuo ka govornici“, priča se. Na njega ili Pašića? To se tvrdilo i prepričavalo prema političkom uverenju i naklonostima.<p></p> 
4<p></p><p></p>Prostor mu se naglo zgusnu, skrati, priđoše brda. Iznad Niša, dimovi iz odžaka spojili se s nebom i potamneli ga. Otkako je rat, otkako mu je Ivan otišao u dobrovolјce a Milena u bolničarke, sve češće se seća oca i Prerova. Muči napušteno. Ustaje i polazi za žandarmom, sa strepnjom koja raste kako se približava Nišu.<p></p>Kroz varoš, suton ga ne skriva od lјudi, ne spasava ga te ugroženosti: Gospodine Katiću, je l’ istina da napuštamo Valјevo i Beograd? Čujte,<p></p>stanite, ja sam za vas glasao. Nema više državnih tajni, s nama je svršeno. Kad se vlada seli u Skoplјe? Al’ srediste Srbiju, za šta nam deca izginuše? Kad se Niš evakuiše, gospodine Vukašine, preklinjem vas? Šta će biti kad kapituliramo? Gde su nam saveznici? Šta je s Rusijom, pobogu?<p></p>Ponekom odgovori, neubedlјiv i sebi. I psovke čuje. Ne vređaju ga. Dublјe navlači šešir.<p></p>Čim uđe u slabo osvetlјen hodnik, sasvim uspori korak i stade pred vratima Pašićevog kabineta: „Izdade me ono Aćimovo pašče koje sam i ja hranio“, odavno i često mumla Pašić sebi u bradu, a u svom predizbornom govoru rekao za njega, Vukašina, ne pominjući mu ni ime: „Onom koji je prvo izdao oca nije bilo teško da izda stranku. A bogme, onom koji je izdao oca i drugove neće biti muka ni Srbiju da izda.“ Ne vreća ga to, niti ga na nešto podstiče.<p></p>Žandarm mu otvori vrata: za stolom vidi osvetlјenu široku bradu. Pa odmah, čim prekorači prag, ne sačekavši da mu se vrata zatvore za leđima, reče zvanično:<p></p>Vi ste me zvali, gospodine predsedniče? Pašić ćuti i gleda kroz njega.<p></p>Žandarma ste poslali da me sprovede — dodaje osorno.<p></p>Dobro, Vukašine. Sedi i puši, sad ću ja. Samo jednu depešu da završim — kaže prisno kao da su zajedno ručali, kao da pred njim stoji sestrić, a ne najlјući protivnik, onaj što mu je letos, nedelјu dana pre napada Austro-<p></p> 
Ugarske na Srbiju, objavio izborni rat člankom i letkom „Kraj Nikole Pašića i stare političke ere“, koji znaju napamet svi njegovi protivnici i većina pristalica, a na šta je on, Pašić, pred novinarima, kao uz put, rekao: „Ja, gospodo, ne čitam tuđe novine. A opoziciju treba demantovati samo kad sitno laže. Od krupne laži brani te narod.“ I zbog nečega dalekog, davnog, a nezaboravlјenog, neće da sedne i prihvati Pašićevo familijarno ponašanje. Zna mu dobro tu moć da pred svakim skrije pravo osećanje i stvarnu nameru, da najvažnije kaže napola ili samo uzgred napomene. Stoji i gleda kako sporo, nespretno, škripeći perom, ispisuje neke reči: čeka da ustane od svog stola i sedne u drugu fotelјu, pored njega; tad će se namestiti da ga sluša.<p></p>Kako Aćim sa zdravlјem? — tiho i lјubazno pita ne dižući glavu; pero tiše škripi u osluškivanju odgovora.<p></p>Vukašin koraknu ka stolu, premesti šešir iz leve u desnu ruku, ali se samo osmehnu. Čeka i sluša.<p></p>Kad mu pišeš, mnogo ga pozdravi s moje strane — kazuje polako i tihim glasom, nastavlјajući da piše. — Ja ću samo da završim depešu za Petrograd. Apelujem na carsku vladu da ne pregovara sa Italijom na račun Dalmacije i Hrvatske koje su odlučne da se ujedine sa Srbijom.<p></p> 
5<p></p><p></p>I onda je pitao za Aćimovo zdravlјe i pozdravlјao ga, isto ovako mu je glasno škripalo pero kad je pre dvanaest godina poslednji put bio nasamo s njim, u kancelariji Radikalne stranke. Ušao je ne kucajući, pamti, to nije bio njegov stav i početak rata protiv Pašića i duha koji je on oličavao i raznosio zemlјom.<p></p>Pašić je zaustavio škripu pera i osmehnuo mu se. Kako je bilo pozno zimsko jutro, od vejavice i leda što je okovao uzak prozor, kancelarija se sasvim smanjila; oni su se nekako i odjednom našli licem u lice. Nije mu bilo jasno što Pašić ustaje od stola, on uvek sedi za stolom — svojom busijom, poguren kao sada, s bradom na stolu, tim štitom od kojeg se ne vide njegove sive, stegnute oči, pa tako zaštićen bradom i kancelarijskim stolom ćuti i prati svaku reč, prosto je lovi kako se sabesedniku otkida iz usta. Jasno su čuli jedan drugom disanje, bili neizdržlјivo blizu: iz takve blizine nastaje zagrlјaj ili počinje rvanje. Savršeno jasno pamti onu navalu nadmoći, koja ga zanjihala, kada je iz nekog besa udario nogom u sanduk s drvima: tresak se razlegao, moralo se čuti u hodniku i susednim odajama, što ga je još više razlјutilo. Ali i sredilo, zbilo u otpor prema tom starcu, tom drugom starcu, toj drugoj bradi koja se uokvirila u njegovo nebo, snizila ga do kancelarijske tavanice i poreske kase, smračila mu dane, splela mu korak. I on će sada ovu drugu, široku i sedu bradu uhvatiti obema šakama i iščupati iz svoga života. U to je bio sasvim ubeđen. Iščupati je i skloniti ispred sebe, kao što je na Badnje veče u Prerovu, u odžakliji, spalio i onu Aćimovu, raklјastu, modrikastu tada. Pašić ga blago, rođački gledao, ponovo seo za svoj sto, gladeći bradu vrhovima prstiju jedne ruke.<p></p>„Skini kaput i sedi, sinko. Biće ti posle zima.“ To ga podstaklo da odmah počne:<p></p>„Došao sam, gospodine Pašiću, da vam otvoreno kažem: više vam nisam sledbenik. Vi me obavezujete na to. Osećam se dužnim zbog one kruške koju sam pre četiri godine pojeo u vašoj sobi.“<p></p>„Tesno ti je pored mene?“ upitao je tiho, rođački, nakon dužeg ćutanja.<p></p> 
„Istinu da vam kažem: tesno i mračno.“<p></p>„Takva su ti vremena, šta ćeš. Mora se ponekad i ugarkom mahnuti.“<p></p>„Velike vatre moraju da se lože, gospodine Pašiću. U ovoj našoj političkoj tmuši, samo se do kancelarijskih vrata i ministarske stolice vidi budućnost. Mora se za drugo i drukčije živeti.“<p></p>„To što pričaš o budućnosti, u politici ti je danas tako: ako nećeš na kancelarijska, moraš na apsanska vrata. S ministarskom stolicom ti je slično. Blizu nje, nekad malo levo, nekad malo desno, stoje vešala ili kolac s belim peškirom. Mislim na one koji daleko i visoko cilјaju.“<p></p>Nije pretio; govorio je sporo, ravno, gledao u stranu.<p></p>„Čak i da je baš tako. Ali, u mojim godinama, vi to dobro znate, vide se i treća vrata.<p></p>Vidi se visoka kapija. Daleko je, znam, ali je visoka. I ja više neću da šapućem ideje za koje verujem da mogu ovaj narod povući iz ove balkanske bede.“<p></p>„Tako i treba. Mora čovek dok je živ da traži put. To mi se dopada, Vukašine.“<p></p>„To se vama, gospodine Pašiću, danas ne može dopasti. Ali, to je vaša stvar.“<p></p>„Samo nešto malo možeš da pogrešiš. Malo, a zanavek.“<p></p>„Možda. Ali baš te pogreške — male, a zanavek — ponekad nam donose i najveću radost. I sav značaj u životu. A uz to, bez tih pogrešaka u mladosti, nema ni mudrosti u starosti“, osmehnuo mu se široko i ubeđeno.<p></p>„Nije li malo preskupa, Vukašine, ta mudrost koju ni ti sada ne priznaješ?“<p></p>„Kako kome. I to znaju samo oni koji je steknu grešeći.“<p></p>Pašić je vrhovima prstiju prešao preko usana, kao da želi da obriše njihov sitan grč zbog neugodnog podsećanja na svoje „pogreške“, na svoju mladost.<p></p>„Mislio sam da ti nešto kažem o idejama. One ti, sinko, vrede samo dok se šapuću. I što ih tiše kazuješ, sve se dalјe čuju. Čim počneš da vičeš ideje, niko ti ne veruje. Niti valјa da se po novinama pišu. Jer se novina za svašta upotreblјava, i čim pokisne, nije ni za šta.“<p></p>„Znam, ima raznih ideja. Neke su, odista, samo za šaputanje. Neke se viču i pevaju. I odatle počinju mnoge naše razlike. Ja, na primer, nisam pristalica šaputanja o sudbini našeg naroda. Ti koji šapuću, ne šapuću radi njegovog dobra.“<p></p> 
„A šta to, Vukašine, ti hoćeš da vičeš?“<p></p>„O tome ćete saznati kasnije. Na pravi način. A sada sam došao da vam kažem da s grupom istomišlјenika izlazim iz stranke. Osnivamo novu stranku. Mladih, pravih radikala.“<p></p>„A što, zaboga, idete tako uz odžak? Šta će vam nova stranka? Kad ti neko u kući smeta, mnogo je bolјe da ga nekako nateraš u ćoše no da ti izjuriš napolјe i praviš novu kuću.“<p></p>„Kad već tako kućanički razgovaramo, onda, gospodine Pašiću, moram da vam kažem: vi ste, svojim vlastolјublјem i puzanjem pred dvorom, duboko podlokali temelјe te naše, odnosno vaše kuće. A koju ste vi nekad hrabro i pošteno gradili. Bila je to ona velika pogreška. Ona što se počini u mladosti.“<p></p>„I šta ste sve, vi hrabri i pošteni, danas naumili?“<p></p>Iako u njegovom glasu nije bilo ni truni ironije, rekao mu je:<p></p>„Ironija vam je neumesna. I mi smo naumili da učinimo svoju veliku pogrešku. Objavlјujemo svoj politički program. Na izbore idemo protiv vas.“<p></p>Tada je nastalo poduže, ono njegovo ćutanje s potpunim mirom na licu i poslušnim rukama.<p></p>„Pa, ovaj, Vukašine, ako ste tako odlučili, neka vam je sa srećom. Mladi ste, pa imate vremena i da ubijate i da odrobijate.“<p></p>Glas mu je ostao isti, običan. Možda mu je samo pogled, ukopan ispod čela, postao mrkliji. Taj pogled ga podstakao na odlučnost:<p></p>„Ne, gospodine Pašiću. To s mladošću i vremenom stoji sasvim suprotno. Mi nemamo ni časa vremena. Ni dan ne možemo više po vašem, staračkom. Srbija nema više vremena da bilo kad zastane i bilo gde zaluta. Ovo je dvadeseti vek. Struja i motor su izmišlјeni. Nauka je zavladala svetom. Evropa je davno jurnula napred. A šta je naša budućnost? Šta mi radimo?“<p></p>Pašić je slegnuo ramenima u nekakvom iskrenom i ravnodušnom neznanju. Još pri prvim susretima s njim zapazio je da on, kad god se pred njim kazuju ideje i načela, sleže ramenima, povija obrve, glumi neznanje i zbunjenost. Zato je i nastavio podignutim glasom, gazio u svoje, ponavlјajući pitanje:<p></p>„Šta mi radimo? Rvemo se oko dinastija i davimo se oko vlasti. Za vlast smo vezali sudbinu. Nije nam dobra jedino ona vlast koja nije naša. Dotle smo moralno stigli. Vlast je naše prokletstvo.“<p></p>„I šta potom biva, mlada gospodo?“<p></p>„Potom idemo vašim stopama. Otimamo se oko kasa i činovničkih klasa. I<p></p> 
tu je kraj našem znanju. Srbija postaje država nesposobnih činovnika a sposobnih proneveritelјa. Dok se u Evropi misli i gradi.“<p></p>„Jest, čujem. Svašta se priča o Evropi. I vidim, radi se i smera svašta. Ko doživi, videće. A ko ti ga zna šta se sve kuva. To sa srećom i budućnošću, to se, Vukašine, gata od Evine jabuke. Ko šašavije smisli — veći je prorok. Ko luđe strada — veći je svetac. Pun ti je kalendar svetaca i proroka. Kako je Aćim sa zdravlјem?“<p></p>Ni tada nije propustio da ga pita za Aćimovo zdravlјe; kao da su najbolјi prijatelјi; kao da ga nije izjurio iz Glavnog odbora Radikalne stranke; kao da mu nije sina podmetnuo da bude protiv njega, oca. Svladao se, u stvari, ipak mu se dopale reči o prorocima i svecima; čak mu se i osmehnuo:<p></p>„Neću imati ni razloga ni prilike da mu prenesem vaše iskrene pozdrave.“<p></p>Ali Pašić ni tad nije imao sluha za ironiju. Ni za uvredu. On ni psovku ne čuje. On čuje samo ono što mu je korisno da čuje. A kad mu je rekao, stavlјajući šešir na glavu, „Želim da znate, budite sigurni, ja neću nikada svoj lični račun s vama staviti u svoj politički program“, glas ga malo izdao. Ako. Ako i zbog onih reči posle dugog, sporog glađenja brade, posle ćutanja koje je samo ličilo na razmišlјanje: „O tome ćeš ti, sinko, sam sa sobom. Kad budeš morao. Imaćeš vremena da smisliš kako valјa. A ja ću nešto da ti kažem što nisam znao u tvojim godinama.“<p></p>„A ja mogu odmah da vam kažem: to što vi niste znali u mojim godinama, imalo bi za mene nekog značaja jedino kada biste i sada mislili kako ste mislili dok ste bili mladi.“<p></p>Nije ni trepnuo. Prste zaboravio na korenu brade. Započeo svoju priču o Bakunjinu i starcu: „Bio ja student u Cirihu, pa tako, seli mi s Bakunjinom, tako svake noći, a Bakunjin se razgrmeo o revoluciji i pretura svet. A mi mu se zagledali u usta kao mačići u kašu. Posle, glava ti bruji, ne možeš da spavaš dok ne svane.“<p></p>„Čuo sam tu priču. Izvinite, moram da idem.“<p></p>„Čekaj časak. Treba ovo da čuješ. A jedan starac, starčić, namesti se nama iza leđa i sluša. Bakunjin sumnjao da je špijun, pa ga je više puta terao od stola. Nesrećni Mihail, u svakog ko ćuti ili mu je za lećima, sumnjao da je špijun.“<p></p>Opet ga prekinuo, da mu bude jasno: kraj je pričanju takvih priča; kraj je svakom njegovom slušanju bilo kakvih Pašićevih priča. Ako je do te priče, osim moralnog i političkog protivništva, netrpelјivosti, želјe za osvetom Aćima, bilo u njemu i malo straha od te moćne brade, od toga smirenog i<p></p> 
tihog, tajnovitog, u sebe skrivenoga protivnika koji je najopasniji onda kad su svi uvereni da je najnemoćniji, čiji se udarac ne može predvideti, čija se pesnica neočekivano širi u milovanje a šaka iz milovanja skuplјa u pesnicu, ako je sve do te priče o starcu i Bakunjinu savlađivao u sebi otpor, posle nje je u njemu počelo da raste osećanje samouverenosti. Tog časa, to se ne zaboravlјa, postao je još sigurniji u svoje ideje i opredelјenje. Brada na stolu udalјavala se i tamnela, kancelarijski sto se smanjivao i tonuo pred njim, uzmicao ka kraju te prlјave, izdužene sobetine s natrulim i iskopanim podom.<p></p>„I nastavismo da slušamo Bakunjinovu grmlјavinu, a starac priđe i reče:<p></p>,Čujte, mlada gospodo. Slušam vas više od pedeset noći — ,Kad ti izbroja baš pedeset noći, žbiru, pacove!‘ povika Bakunjin, ali starčić nastavi: ,E, pa ako ste pravi revolucionari, dozvolite da vam kažem nekoliko reči.' Bakunjin beše ustao i krenuo da opet iznese starca napolјe, ali zastade i osta stojeći, a mi ti ostali naćulismo uši. ,Sve što vi želite narodu i čovečanstvu, to se meni mnogo dopada. Ja se divim vašoj pameti i plemenitosti. Jedino mi se ne dopada ta vaša revolucija. Bakunjin ti povika: ,Gle mudraca! Dopadaju mu se cilјevi  revolucije,  ali  mu  se  jedino  revolucija  ne  dopada.  Čepuha!'  —<p></p>,Dozvolite, mlada gospodo, dozvolite …'“<p></p>„Slutim, gospodine Pašiću, šta je mudri starac rekao ludom Bakunjinu. Ali je to vaše poređenje s nama dvojicom neumesno. Niti sam ja buntovnik niti ste vi mudrac.“<p></p>Ali Pašić nije prekidao svoju priču.<p></p>„ ,Moram vam reći istinu, gospodo', reče nam starac. ,Vi ste plemeniti i pametni mladići, pa treba da znate. Revolucija mi se ne dopada, ne zbog toga što ona pretura dvorce, mnogo ubija i što teče krv. Ljudi ginu i lipsavaju otkad postoje. Zemlјom neprekidno teče krv i gnoj. Šta je samo besmislenih ratova bilo u istoriji! Kakvih je veličanstvenih hramova porušeno u ime drugog boga! Zašto da žalimo plemićke dvorce? Polovina rođenih na ovoj zemlјi poklana je u ime predrasuda. Da ne pominjemo koliko je lјudi i dece za Hrista i Muhameda pobijeno.' — ,Čujte ga, braćo', povika u besnom oduševlјenju Bakunjin. ,Starac, ovaj mali bednik, naš je istinski neprijatelј. Čujte ga!' I još nešto, po svome, izvika Mihail Aleksandrovič, a starac se ne uplaši, nego i on podiže glas: ,Revolucija mi se ne dopada, mlada gospodo, što pretura i ono što je vreme, tvorac dugovečniji od nas i našeg, stvorilo i smestilo tu gde jeste. A zamislite šta bi bilo od zemlјe kad bi neka sila počela da premešta reke i planine i razmešta ih po svome. Zamislite, dobro razmislite, mlada gospodo', povika starac i zapreti prstom.“<p></p> 
Tada, baš kad je u priči Bakunjin udarao šakom Pašića po ramenu, poslednji put ga prekinuo, sa smeškom:<p></p>„Priznajte da ste sujetni što nosite rame po kome je šakom lupao prorok anarhije?“<p></p>„Priznajem, Vukašine. I nije mi teško zbog toga.“<p></p>„Verujem. S takvim ramenom se lakše kleči pred knjaževima.“<p></p>Pašić nije ni trepnuo. Mirno, istim glasom, nastavio je da prepričava razgovor Bakunjina i starca.<p></p>„Hvala vam na političkoj basni koju ste veoma lepo ispričali. I ja ću je prepričavati drugima. Međutim, žao mi je, ja ne mogu ni posle Bakunjina i toga vašeg mudrog starca da poverujem u neke mudrosti. Volim neke zablude i pogreške. Ali, bez kompromisa.“<p></p>„Čuj me, Vukašine. Mene je mnogo strah lјudi koji neće kompromise i sporazume s lјudima. Nije mi milo da narodne i političke poslove obavlјam s fanaticima i sličnim usijanim glavama. Neka takvi, ti što nisu za kompromise i sporazume, prave volovska kola, burad, kuju neki alat. Ako umeju, mogu i pesme da sklapaju. Samo neka ne budu blizu mene i tu gde se o narodu i državi brine. Ti što mogu sve i što žele najviše. Daleko im lepa kuća.“<p></p>Dvaput je sasvim mirnim glasom ponovio „Daleko im lepa kuća“, gledajući ga netremice, s rukama prekrštenim ispod brade. Tada, sigurno više izazvan mirom tih dugih, belih šaka nego izgovorenim rečima, ukazao se neugodan nemir, trajao nekoliko trenutaka, pa se njim ponovo razlila ona nadmoć s kojom je ušao u kancelariju.<p></p> 
6<p></p><p></p>Isti taj nelagodni nemir, pred tom bradom i pogledom, oseća Vukašin i sada dok ga stojeći posmatra za stolom kako sekretaru predaje depešu, kako mu nešto „državno“ šapuće, ostavlјa pero na mastionicu, skršta ruke, zagledan kroz njega, a veliki sat u uglu kabineta otkucava neko vreme i ispod prozora gusto žubori Nišava. Kad zamre metalni jek, Pašić, kao da sam sa sobom razgovara, kazuje reč po reč:<p></p>Vrhovna komanda javlјa da nam vojska naglo odstupa. Putnik mi kaže da bez savezničke pomoći ne možemo ni dve nedelјe da održimo front — zaćuta i zagleda se u Vukašina, nežno, kao plašlјivo gladeći bradu.<p></p>Susreće mu pogled: u njegovoj uobičajenoj smirenosti i ravnodušnosti prvi put prepoznaje uzbuđenu zabrinutost koja, očigledno, nije sračunata na utisak, pa mu je nekako neprilično što sa šeširom i štapom, u zakopčanom geroku, stoji pred njim kao slučajni posetilac. Ali da sedne u fotelјu, to bi ovom razgovoru i susretu moglo dati ton koji on ne želi.<p></p>Sutra, na sednici Skupštine, vi ćete, valјda, izneti naše celokupno stanje.<p></p>Ja ću zahtevati da sednica bude javna i da narod sazna šta ga čeka.<p></p>Šta ga čeka, to narod mnogo bolјe zna od nas. I sad mu baš ništa ne treba da sazna još i to da mi ne znamo šta nas sve sutra čeka.<p></p>Vaše „mi“, gospodine predsedniče, valјda se odnosi samo na vladu. Jer mnogi u ovoj zemlјi odavno znaju šta čeka Srbiju s vašom politikom. To dobro zna naš narod.<p></p>Znam ja, Vukašine, da to zna narod. Ali ja to sad ne znam. I to je ono zlo. Sad sam ja najveća neznalica. A narod i vi, opozicija, vidim i čujem, sve znate. Pa ste pritisli i nagazili. Kao da smo pred izborima — klima bradom stežući je u korenu, pogled i glas mu sve zabrinutiji.<p></p>Da. Moguće su nepravde i prema onima koji vladaju — reče Vukašin i zaćuta. Ništa s njim u četiri oka. Nikakve izjave. Između njih, u ćutanju, otkucaji se slažu u sumrak. Drvenim mostom preko Nišave kloparaju volovska kola. Kad se malo udalјiše, Pašić progovori muklo:<p></p>Moram, Vukašine, da ti kažem da su nam i Saveznici stavili nož pod grlo.<p></p> 
Nožinu. Ili odmah da damo Bugarima pola Makedonije, ili da više ne računamo na njihovu pomoć i isporuku municije. Da pošalјu trupe na balkansko ratište, neće ni da čuju. A front nam pukao, rekoh ti šta Putnik javlјa.<p></p>Sekretar unosi lampu i stavlјa je na sto pored telefona. Blesnu brada. Zašto ne upalite sijalicu? Šta će vam lampa?<p></p>Ne volim svetlo više glave.<p></p>Svetluca, blešti brada. Prilika je da ponovi svoje mišlјenje:<p></p>Valјda me toliko poznajete i znate da mi nije u naravi da likujem u opštoj nesreći. U našem narodu sramno je biti prorok zla i nesreće. Ali, danas je očigledno: naša prošlogodišnja pobeda nad Bugarskom već se pretvara u poraz.<p></p>Pa šta je trebalo da činimo pred bugarskim lopovlukom?<p></p>Trebalo je raditi tako da u Bugarskoj više nemamo neprijatelјa. Bili ste dužni sve da učinite da ne dođe do rata s Bugarskom. Rat s Turskom morao je biti poslednji rat Srbije.<p></p>Dok postoji Srbija, Bugari, Austrijanci i Mađari biće joj krvnici. I Arbanasi, ako s njima ne sredimo kako treba. Zar smo, Vukašine, mogli Bugarima dati pola Makedonije posle onakvog bugarskog zabušavanja u ratu s Turcima? Pa im još i Jedrene oslobodismo. A Bugari, ništa manje: Naše je do Ohrida! Koja bi vlada, pitam te, smela to da učini?<p></p>Ona koja bi više mislila na budućnost.<p></p>Kojoj bi bilo svejedno što je srpski narod iskrvario na Kumanovu, Bitolјu i Ovčem polјu. To bi bila vlada budala i slepaca.<p></p>Ali nju bi istorija opravdala samo godinu dana kasnije. Danas, gospodine Pašiću. Bilo je mogućnosti da se izbegne rat s Bugarima. Pokojni Jovan Skerlić i ja smo o tome govorili u Skupštini. Ako se sećate.<p></p>Znaš šta, Vukašine. Ako je narod u zabludi, njega iz te zablude ne izvode ni mudraci ni proroci. Nego vreme i nesreće.<p></p>Izvinite. Od onih koji pretenduju da vode nar7nesreće i ne idu za vremenom. Nego da rade tako da se izbegnu nesreće i sustigne vreme.<p></p>Ne znam da li je dobro trčati za unuke i potomke.<p></p>Mora se trčati i za unuke ako se vlada njihovim dedovima i očevima. Ništa se ne prašta onima koji vladaju narodom, gospodine predsedniče.<p></p>Što se, Vukašine, istorije tiče, ja nemam mnogo vere u sud istorije. Niko<p></p> 
mi nije ni dao političko poverenje da brinem o budućnosti. Narod me izabrao da radim za sadašnjicu. A pravo da ti kažem, ne verujem ni u poštovanje potomaka. Koga će i zašto će oni nekog da poštuju, to je njihova stvar. I nije me briga.<p></p>S takvim pogledima, priznajem, dobijaju se izbori. Rat — ne verujem. Nacionalnoj stvari, izvinite što ovako govorim, služi se radom za sutra. Bar je tako do sada bilo — kazuje s naglašavanjem, sasvim smiren.<p></p>Pašić ćuti zagledan preda se, pa ne dižući pogled, kao za sebe, tiho:<p></p>Kaži ti meni, Vukašine, šta ćemo sada, u ratu, protiv mnogo jačeg? Sada kad su i neprijatelј i saveznik protiv nas.<p></p>Mislim da je u ovim danima najvažnije da Srbija što pre raščisti stare račune s balkanskim komšijama. I u brigama okrene leđa Istoku.<p></p>Zar sada Istoku?<p></p>Da, Istoku. Ako to u ovom ratu odlučno ne učinimo, mi smo narod bez spokojne budućnosti. Ispiće nam krv Bugari i Arbanasi. A geopolitika daće pravo velikim silama da nam sude i presuđuju dok postojimo. I ostaćemo ili pod ruskom ili švapskom čizmom. Ništa treće ne vidim.<p></p>Kako to misliš, Vukašine?<p></p>Nije prilika za neke duboke razgovore, gospodine predsedniče. Izgleda da jeste, Vukašine.<p></p>Reći ću vam samo ovo: mi smo još porazom na Marici poterani s juga Balkana. Dušanovo carstvo je Vizantijsko Carstvo. Na toj istorijskoj ruševini nikakav nacionalni cilј i državni program ne mogu se danas graditi. Ne trujmo se više starim zabludama.<p></p>Najlakše je, moj Vukašine, veru narodnu nazvati zabludom. I najopasnije.<p></p>Pogotovo u ratu. Danas.<p></p>A ja oduvek mislim da je u politici najteže biti protiv onoga što vi nazivate verom naroda. Ali je za dobro naroda neophodno biti protiv njegovih zabluda. Uostalom, u tome se vi i ja oduvek razlikujemo.<p></p>Sad ne želim da se razlikujemo. Kaži sve.<p></p>Reći ću vam. Nemamo snage, a sumnjam da ćemo je ikad imati, da državom i kulturom pokrijemo sav prostor našeg etničkog prostiranja u poslednjih nekoliko vekova. Našeg presipanja i tumaranja po evropskom jugoistoku.<p></p>Ali, držim, mora svagda da se čuva korenje i veliko ognjište. Mora, sinko, jer će nam i kožu oduvati vetrovi. Poješće nas zverke. Ove oko nas.<p></p> 
A ja želim da vam kažem, ne samo kao vaš politički protivnik: ne prolivajmo krv zaludno i ne gubimo vreme. Ne nastavlјajmo srednji vek. To nije ni moguće, tvrdim vam. Na nacionalne zanose i uzdahe imaju pravo stihotvorci. Vi i ja, ne. — Iznenađen je tolikim svojim rečima. Oseća da razgovor, njegovom krivicom, dobija tok i karakter koji nije želeo.<p></p>A zbog čega to treba, kaži mi, jedino mi Srbi da se odreknemo svoje državne postojbine i prošlosti?<p></p>Radi mirnije i spokojnije budućnosti, gospodine predsedniče. Zbog neophodnosti da se nacionalno grupišemo i zbijemo u snazi i prostoru. To je naš prvi nacionalni zadatak. A, pri tome, ne treba zaboravlјati da smo mi Srbi i velikim seobama konačno krenuli ka severu i zapadu. U tom pravcu su zasvagda, ubeđen sam, usmereni naši nacionalni putevi i cilјevi.<p></p>Pašić se malo skloni iza lampe i reče:<p></p>Ruska vlada je čvrsto rešena da Bugarskoj predamo Makedoniju do Ohrida. I Ohrid. To nam je pozdrav iz Petrograda — zgužva kraj brade i zaćuta.<p></p>Vukašin čeka da se izjasni dokraja. Traži li u opoziciji, njemu, saveznika za kapitulaciju ili podršku za neku svoju novu političku kombinaciju? Nikad ga do sada nije video ovako zabrinutog i tronutog. I ovoliko raspričanog. Usne mu podrhtavaju.<p></p>To, sinko, dočekasmo od naše majčice Rusije. Naše praroditelјke. Baćuške našeg, cara Nikole. Biće da nije s njegovim znanjem — šapuće drhtavo, uzbuđeno.<p></p>Ne krije koliko ga boli Rusija. Tako se od Mihaila Bakunjina do cara Nikole Romanova vijuga i savija jedan njegov put. Prvog je on napustio, drugi napušta njega. Hoće li i dalјe ostati veran Rusiji? On, čovek jedne dogme: da nema dogmu i istog saveznika. Kao da više nije optimista? Ili glumi tronutost i nesreću? Optimizam je njegova politička filosofija. Jer ta čekalica veruje u vreme. Sad ga događaji priterali uza zid. Ne, strplјenje je njegov jedini talent. Strplјenje, koje mu narod pripisuje u mudrost. Kad ga svi izgube, on ga ima napretek. Da li mu je to i danas moć? Kakvu li je ulogu namenio meni? Ćutaće da iskaže sve.<p></p>Pašić se prenu, glas mu očvrsnu:<p></p>Što ti stojiš, Vukašine? Sedi, zaboga.<p></p>Sedajući u najbližu fotelјu, raskopča gerok. Govori sporo i tiho:<p></p>Nema smisla, gospodine predsedniče, da vam sada ponavlјam svoje mišlјenje o našoj tragičnoj zalјublјenosti u Rusiju. O toj našoj tvrdoglavoj i<p></p> 
velikoj zabludi — srete mu raširen, prenut pogled, zastade.<p></p>Ako, ako. Kaži mi sve što misliš.<p></p>Sporim, mekim pokretima Pašić počinje naizmenično da gladi svoje nadlanice, suženo se zagleda u neodređeno. Opet mu je po izgledu i držanju onaj radikalski „Baja“ koji se bačen na glavu uvek dočekuje na noge, onaj grozno strplјivi vlastolјubac, zaverenik i prema svojoj stranci, pa takav i u spolјnoj politici, borac sa otvorenim vratima za odstupanje čim oseti da gubi, političar koji skriva cilјeve i puteve, i ima krivce za svaki neuspeh. Treba ga oterati sa raskrsnice. Pripalјuje cigaretu, nastavlјa:<p></p>Zar se nisu, gospodine predsedniče, od 1804. do danas, svi naši nacionalni cilјevi sukoblјavali s ruskim cilјevima na Balkanu? Uostalom, tome i mi doprinosimo svojim nacionalnim karakterom i pretenzijama. Srbi su za sve velike sile najgori narod. Neposlušni smo i nepokorni. I hoćemo da smo slobodni po svaku cenu. Bugari su, to vi bolјe znate, sasvim suprotni nama. I Rusija će uvek biti na njihovoj strani.<p></p>Jeste sve tako, ali Sloveni smo, i to će, Vukašine, na evropskim terazijama i u ratovima, dok postojimo, da nam odlučuje sudbinu. Mi Srbi nemamo drugog zaštitnika. A zna se šta čeka malog u ovom vučjem svetu.<p></p>Nisam u to ubeđen, gospodine predsedniče. Što se tiče ruskog odnosa prema Srbiji, on je, na žalost, dosledan.<p></p>A kaži ti meni šta bi bilo sa Srbijom da Rusija ne zarati letos, i čim nas napadoše Švabe? Da nam Rusija ne daje ratnu pomoć? Ona nas i najbolјe razume — kazuje polako i bez želјe da glasom prida značaj svojim rečima. Gleda ga onim istim, suženim pogledom. — Da nas Rusija ne brani i pomaže, ode Srbija u ambis.<p></p>Sudaraju se pogledima i naginju jedan ka drugom s težinom razlika i dugogodišnjeg neprijatelјstva, utvrđenih mišlјenja. Ali to u Vukašinu ne traje dugo, smenjuje se drukčijim osećanjima.<p></p>Pašić ga opominje:<p></p>Pa šta onda da se čini, bez obzira na istinu i tvoje opšte činjenice? Jer nama se ruši krov nad glavom. I temelј nam tone — skreće pogled u ugao, u senku.<p></p>Da se više radi sa Evropom i za Evropu. To nam je jedino — kaže sasvim tiho.<p></p>A kad nas ta Evropa neće? — šapuće Pašić gledajući ga iskosa. — Kad nas još pre pet vekova ostavi Muhamedovoj deci, pod nož i kopita.<p></p>Kucanje sata zatrpavaju prolaženje fijakera i prasak kopita po kaldrmi.<p></p> 
Vukašin duboko uvlači dim. Žubor i huk Nišave narasta u sobi. I strepnja narasta. Od neminovnosti nesreće koja veje i iz glasa reke, velikog zla što obesmišlјava njegove činjenice i ideje. Stav i razum. Na drugoj logici, koja je suprotna njegovoj, sve se danas zasniva i događa. Šta je to biti u pravu u istorijskim događajima na čiji se tok ne može uticati? Potvrditi taštinu? Smešno samolјublјe. Može li se još verovati da je vrlina doslednost u poslovima oko slobode i sudbine naroda? Govori, u dimu su mu reči:<p></p>Ali nas ovaj rat sada ipak ujedinjuje s Evropom. Posle nekoliko vekova, celim bićem i sa ogromnim žrtvama ulazimo u nju, postajemo Evropa. Delimo njenu sudbinu. Sada i mi krojimo mapu Evrope. I moramo postati evropska država u svakom pogledu, ili ovaj rat za nas nema istorijskog smisla.<p></p>Danas mi, Vukašine, i engleski i francuski poslanici, jeste, i francuski, baš gospodin Bop, saopštiše mišlјenje svojih vlada — poćuta ne gledajući ga. — Što se tiče bugarske aneksije Makedonije, oni imaju isto gledište kao i ruska vlada. U dlaku isto. Da se odmah ustupi Makedonija.<p></p>Je l' to prijatelјska preporuka ili zvanična odluka?<p></p>Najteža odluka, Vukašine, prijatelјska odluka — obema rukama hvata bradu; pogled mu je poboden u pod; glas stegnut, ravan. — Tvrde da Srbija samo pogoršava svoj položaj i gubi na drugoj strani, na Zapadu, ako odlaže ustupanje Makedonije Bugarskoj. Tako naše stvari stoje, moj sinko.<p></p>U poslednjoj rečenici kao da mu je uzdrhtao glas. Zar zaista nema drugog izlaza? Sutra me doslednost može učiniti i izdajnikom. Stvarnost će me učiniti budalom. Sluša sat, čeka da mu Pašić kaže šta je on odlučio. Svakako ga nije pozvao da mu kaže to što je do sada rekao.<p></p>Zvoni telefon, krupno, razgovetno. Pašić ustaje sporo, starački; ustaje i on i prilazi prozoru. Na obali Nišave, pod ogolelim kestenovima i škilјavim sijalicama, gomile lјudi čekaju poslednje i pouzdane vesti od ministara, sekretara, ordonansa i telefonista, koje, kad uveče izlaze iz Predsedništva vlade, hvataju za rukav, za gušu: „Šta kaže Pašić?“<p></p>Vukašin čelom dotiče zid, ugodna mu je ta tupa hladnoća.<p></p>Ljudi što čekaju poslednje vesti pred zgradom vlade smirili se, zbili u gomilu, podigli glave k njemu; oni što su se zabavlјali skuplјanjem opalog kestenja stali i zure u prozor, u njega. Naglo ustuknu i ponovo sede, potonu, smanji se u crnoj kožnoj fotelјi.<p></p>Pašić polako spusti telefonsku slušalicu. Nekoliko trenutaka stoji pognut nad telefonom, zagledan u njega. Sedajući za svoj pisaći sto, huknu:<p></p>Po tome što mi Putnik javlјa, Srbija nam je na umoru, moj Vukašine.<p></p> 
Prože ga jeza od te Pašićeve rečenice. Od toga neočekivanog, njemu nepoznatog glasa kojim se izrekao. Hteo bi po navici, po svemu dosadašnjem, da ne veruje tom odjednom slomlјenom glasu iz široke, osvetlјene brade, ni tim episkopski skrštenim rukama: bele su, snažne, lepe i mirne te ruke o kojima je on pisao da su „prlјave i smradne“ od protekcije, korupcije, strančarstva. Sad ne može da mu ne veruje. Od toga nije samo zbunjen. Muca:<p></p>Kakvi smo mi to lјudi? Kakav smo mi to narod?... Između Azije i Evrope, na granici vera, carstava, ginuli smo nežalno i glupo, više za druge nego za sebe... i ne stekosmo nijednog vernog prijatelјa. Taj nesrećni i prokleti srpski narod! U Evropi smo danas jedina država koja nema nijednog istinskog prijatelјa. Nijednog! Da. — Nije želeo sve to da kaže. Neumesno je, oseća. Laknu mu kad Pašić najzad progovori:<p></p>Sve je to, valјda, tako. Ali Bog nas opet sačuva. Sačuva nas zbog nečeg. I za nešto.<p></p>Bog čuva sve, ali po svojim razlozima. Isklјučivo pod svojim uslovima. A mi nećemo njegove uslove. To je ona klica tragičnog u nama.<p></p>Mi hoćemo slobodu, hoćemo demokratiju, hoćemo da se ujedinimo u veliku državu, mi hoćemo... Bog ne čuva takve!<p></p>Pa šta ćemo onda? Šta sutra da činimo, Vukašine?<p></p>Sreće mu strog, nemilosrdan pogled. Noćas će smisliti svoj pravi odgovor na to prosto i strašno pitanje. Govori da ne bi ćutao:<p></p>Mali narod možda može da opstane u ovom svetu, i u ovom vremenu, jedino ako mu je pamet brža od pameti velikih. Ne lopovsko lukavstvo, koje slabi i glupi imaju u izobilјu. Sad nam treba tvoračka pamet. Ona pamet koja u miru jedan narod čini velikim.<p></p>A šta ćemo sada, u ratu? Kad smo se uhvatili u koštac. Kad ni vojvode više neće da komanduju vojskom. Šta ćemo, Vukašine, s našim državnim i nacionalnim cilјevima? Nјih smo nasledili kao i zemlјu što nas hrani. I u koju se sahranjujemo.<p></p>Naše državne i nacionalne cilјeve moramo prilagoditi vremenu i uslovima, gospodine predsedniče. I sebe njima da prilagodimo.<p></p>Ali prvo rat mora da se dobije. Austro-Ugarsku moramo da pobedimo.<p></p>Svakako. Jedino je sporno po koju će cenu to da se postigne. I kojim putem. Mi se u tome, po svemu, razlikujemo — zastaje. Pašić spušta pogled i ruke preda se.<p></p>Kako to misliš, Vukašine?<p></p> 
Došlo je vreme kad mali narod više ne može da izgubi rat. On samo može da izgubi mir. — Neće više o tome. Na Pašićevom licu, sem ukopane zamišlјenosti, ništa drugo ne primećuje. I to je njegova zaseda. Po određenom planu saopštava činjenice i postavlјa pitanja:<p></p>I kaži ti meni, Vukašine, šta ti misliš da mi treba sutra da učinimo? Vojska gine, Vrhovna komanda kuka, pozadina psuje. Vi, opozicija, mislite, mislite... A sad nas jedino naša sloga može spasti.<p></p>Nemojmo o tome u četiri oka, gospodine predsedniče. Neću da učestvujem u politici iza zatvorenih vrata, niti o državnim cilјevima i interesima da odlučujem u četiri oka. Ja nisam čovek te vrste. Sutra, u Skupštini, izneću svoje mišlјenje.<p></p>Putanjem i ulicom pršti kaldrma od konjskih kopita.<p></p>A ja sam mislio — počinje Pašić zbijenim glasom i sporo — kad su kola pretovarena, i kad se ide uzbrdo, najbolјe je ići starim putem. Onim koji se dobro zna.<p></p>Ako smo sigurni da nema bolјeg.<p></p>Ja ga ne vidim. A svoj put narod ne bira po pameti nego po muci. Uzima sa stočića šešir i štap, sprema se da ustane:<p></p>Da je narod ikad izabrao svoj istorijski put, u to ćemo se teže ubediti. Zna se dobro ko mu, i kako, te puteve bira. Naravno, demokratija je ozakonila hipokriziju. Učinila je legitimnom — ustaje, zakopčava pelerinu pod grlom. — Da, lepo smo se narazgovarali. Nikad ovako i ovoliko niste govorili — zastaje, menja glas i izraz, dodaje: — Jasna stvar, u vašoj politici je mnogo važnije ono što se ne kaže.<p></p>Sve zavisi od prilika, Vukašine.<p></p>Ipak, sad mi recite, šta ste želeli da mi kažete pred sutrašnju sednicu Narodne skupštine? Vreme i naš položaj ne dozvolјavaju nam da se odgonetamo i sačekujemo u zasedama.<p></p>Pašić ustade i koraknu k njemu:<p></p>Zvao sam te, Vukašine, da ti kažem: više mi nisi opozicija. Sad mi nisi protivnik. Sad smo jedno, sinko. Srbija je sada jedno. Ja je ne volim više no ti. I ne znam da li joj sada tvoja pamet i tvoja ruka nisu potrebnije od moje. Biće da joj je nužna svačija pamet i sve ruke. Svrati sutra, što možeš ranije.<p></p>Hvala vam na poverenju, gospodine predsedniče — kazuje brzo i polazi. Jesu li ti zdrava deca, Vukašine?<p></p>Pašić mu prilazi i uzima mu ruku sa štapom. Vukašin uzdrhta: dvanaest<p></p> 
godina bio je ubeđen da do smrti neće dotaći ruku Nikole Pašića. On ga steže prisno i odozgo.<p></p>Polazi ka vratima bez reči i čuje za leđima:<p></p>Svrati ranije, molim te, čim ustaneš.<p></p>Na stepeništu ministarskog Okružnog načelstva zastaje iako mu je onaj isti žandarm opet za lećima: Zar smo stvarno u tako beznadežnom stanju da i mene Nikola Pašić poziva na slogu i saradnju? Ili je i sada, kao i uvek, onaj koji nikad toliko ne mrzi svoje protivnike da s njima ne može da sarađuje kad mu je to korisno, kao što ni svoje istomišlјenike i prijatelјe ne voli toliko da ne može da ih napusti kad mu više nisu potrebni?<p></p>Brzo silazi niz stepenice na ulicu; dočekuje ga gomila lјudi na obali Nišave, neka tamna zaćutalost i čekanje.<p></p> 
7<p></p><p></p>Skreće u prvu ulicu, nekaldrmisan, neosvetlјen sokak, ne zna kuda će: u kući ga čeka puno predsoblјe izbeglica da pitaju za poslednje vesti, a kad se probije kroz taj izbeglički brlog ustrašenosti i patriotske izbezumlјenosti, čeka ga Olgino napregnuto ćutanje, koje pred ponoć napukne šapatom: „Kaži nešto. Bilo šta.“ — „Nemam, Olga, tu reč od koje bi zaspala“, promuca joj pa se zaplete i zagubi u onoj zebnji što mu san sabije u svanuće, u prva tandrkanja santrača i pad kofe u bunar, na nekoliko koračaja od prozora. Kad bi makar ovaj sokak bio dug do svanuća, kad bi ova tama trajala do ulaska na sednicu Skupštine, kad ga ne bi presretale požutela svetlost i gomile lјudi pod njom što glođu poslednje vesti i nasladno se truju očajem.<p></p>Vraća se, sporijim korakom: Šta li je to naumio Pašić? Nisam mu više opozicija. A šta sam mu drugo kad mislim suprotno i neću s njim? Šta drugo treba da mu budem kad je on ono što dvanaest godina želim da srušim? Da se ujedinimo da bismo poraz podelili ravnopravno. Velikodušnog li patriotizma! Da svratim rano, čim ustanem. Ni govora. Nas dvojica sutra u Skupštini javno razgovaramo. Za zapisnik i istoriju. Ali, ako me doslednost u idejama učini izdajnikom u ratu? Iskrenost budalom i smešnim u ovom bezizlazu? Ako nas slomi Austro-Ugarska, možemo li se u porazu razlikovati mi što smo po tim razlikama i bili značajni, u njima postojali? Uvek dokraja jedni protiv drugih. Ko sme da veruje da će nas rat ujediniti. Jedino u smrti. Tragično i besmisleno. Ali rat je naše jedino vreme u kome mi radimo za istoriju. Kad patnjom i pogibijom steknemo nešto poštovanja. To što u miru nema ni narod ni pojedinac. Da, samo pogibijom za otadžbinu, i stradanjem u ratu, mi iskupimo svoj građanski život. Jedino ga smrću učinimo časnim. Gnusne li sudbine! Stoji oslonjen na tarabu; iz tame mirišu hrizanteme; jako mirišu hrizanteme u bašti, iza tarabe, za leđima.<p></p>Čuje svoje ime i sitan, brz korak: Ona! Ili mu se priviđa? Nazre je i prepoznaje po prepadnom koračanju i šalu u koji se umotala kao i svagda kad ga noću sačekivala. Otkud, kako? Nije moguće? Posle artilјerijskog bombardovanja i rušenja svih kuća oko Vasićeve magaze, zar je živa? Zar švapska granata nije najzad okončala ono iz studentskog doba što iz sebe nije<p></p> 
uspeo da progna i iščupa? Ono što ga je u mladosti duboko uzbuđivalo, po povratku iz Pariza i posle ženidbe mučilo kao prikriveno zločinstvo. Nešto bez čega nije mogao dugo, da bi se kasnije samo kajao i patio. I ponovo se odjednom, u trenu, sunovraćao. Zar se opet, u ratu, sve to nastavlјa?<p></p>Kao da je go pred isukanim nožem. Slamaju mu se kolena, staje da je sačeka, oslanja se o štap: čuje joj uzdahe. Stala je i ona na nekoliko koračaja od njega. Ne vidi joj lice i ne zna da li i sada, u ratu, ima onaj izraz i oči deteta koje je juče doživelo veliku nesreću.<p></p>Ja sam, Radmila, Vukašine.<p></p>Ponavlјa se ona mučna i duga drhtavica, poslednjih godina sažeta u jedno osećanje: Radmila nije jedino lјubavnica, ni žudnja koja se ne urazumlјuje, ni porok koji ga razara. Ona je nešto drugo. I kad mu se učinilo, kad je najzad poverovao da mu je rat prelomio tu sudbinu, spasao ga od sebe samoga, okončao mu jedan život za kojim on nije mogao duže i dublјe da žali u strahu za Milenu i Ivana, u sveopštoj nesreći koja se nadnela, evo je, stoji pred njim u mraku, ćuti i čeka.<p></p>Rat je, deca su mi na frontu. Ko zna šta će sa svima nama biti. Ne treba Radmila obnavlјati nešto što je zasvagda umrlo.<p></p>Nemam više ništa. Sem tebe, Vukašine. Znam da ne voliš to da čuješ.<p></p>Ostareli smo, kraj je našem bezumlјu. Grešan sam i pred tobom. To me muči.<p></p>Nisi. Ne govori tako ružno. Ti i ja smo nešto drugo. Ali smo bili. Sve je svršeno. Čuješ li me?<p></p>Ti si mi jedino. Tako ima da ostane i posle sto ratova.<p></p>Ne može tako da ostane. Nema više šta da traje, Radmila. Mora, Vukašine.<p></p>Prišla mu, jasno joj čuje izlomlјeno disanje.<p></p>Imaš li od čega da živiš? Mogu li nešto da ti pomognem?<p></p>Stanujem u onoj žutoj kućici do same bolnice. Tu su ruski lekari. Niko te ne poznaje. Ja te čekam.<p></p>Sada nemam snage ni da te ponizim, Radmila. Imaš. Rekla sam ti gde sam. Čekam te.<p></p>Nikad, pojmi zauvek! — viknu i požuri napred, ka svetlosti i glavnoj ulici. Iz mraka, hrizantema, zaustavlјa ga:<p></p>Stani, gospodine. Za sto dinara imate zaroblјenika.<p></p> 
Šta hoćete? Kakav zaroblјenik?<p></p>Ne vičite. Dovešću vam Švabu zaroblјenika za sto dinara. Noćas — sto. A kad padnu Valјevo i Beograd, ni za trista ga nećeš dobiti.<p></p>Šta će meni švapski zaroblјenik? Ko ste vi?<p></p>Hrvata i Bosanca možeš da dobiješ za pet banki. Čeha ti dajem za sedam. Pravog Švabu ne dam ispod sto dinara. A ako hoćeš oficira, onda, gospodine, da se pogađamo.<p></p>Zašto da se pogađamo? Šta će mi švapski zaroblјenik?<p></p>Kako šta će ti, budalo? Skloniš ga na tavan ili u šupu i hraniš dok ne stignu njihovi. Za desetak dana su ovde. A posle si miran do kraja rata.<p></p>Marš, lopove!<p></p>Kad se ohladiš, svrati u Zonino sokače. Ja sam tamo — šmugnu u šiblјe, u hrizanteme.<p></p> 
8<p></p><p></p>U mraku izbegličke sobe, opkolјena koferima, kutijama, denjkovima, Olga čeka Vukašina stojeći uz odškrinut prozor: da ga što pre ugleda, dodirne mu ruke i lice, šapne: Ivan ide na front, znaš li? Šta ćemo? Zar je politika značajnija od života dece? I sva načela ovoga sveta. Znam, zakon. Za sve. Svagda tvoja načela. I ja sam mislila da mogu i sina da žrtvujem otadžbini. Verovala sam. Nisam znala da ne mogu. Do rata mnogo šta nisam znala.<p></p>Niz snop svetlosti sijalice pada orahovo lišće. Jedan za drugim, tamnožuti listovi teško sleću na kaldrmu i hrizanteme. Miris njihov donosi joj vetar; njegovom oporošću preliva slutnju.<p></p>Noćas ga neće sačekati u krevetu, s maramom preko očiju, kako ga odavno dočekuje uveče i ispraća ujutru, uveravajući sebe, ne, velikodušno obmanjujući njega da joj smeta svetlost da brže zaspi i duže spava s tom maminom modrom maramom preko očiju, sa crnim istočnjačkim cvetovima i čudnim, neizvetrivim mirisom, koju joj je mati donela iz Pešte, sa svog poslednjeg putovanja. Odavno tako tom maramom kao obmanjuje sebe i njega: da ne osećaju nelagodnost što jedno drugom imaju sve manje da kažu i pokažu kad se on smračen vrati dockan noću, i kad ujutru, tačno u devet, sve natmureniji odlazi od kuće.<p></p>Polazak u svoju popodnevnu šetnju danas nije hteo ni pola časa da odloži i sačeka poštu, pisma od Ivana i Milene. Zar je ikad drukčiji bio? Ona ga takvog volela, baš takvog, zanetog, časnog, bandoglavog. Strogog prema sebi i svakome. Nije se obmanjivala; upravo je te njegove osobine poštovala i volela. Htela je tako. Ni pred kim živim nije pokazala neko svoje razočaranje. Ni pred njim. On to mora da zna. Zato ima pravo da mu noćas kaže: Ne mogu sve, Vukašine.<p></p>Motri na kapijicu među žutim georginama, koje njiše mahoviti vetar gaseći u senci zida njihovo buktanje pod sijalicom. Kad sa ulice ne čuje ničije korake, okrene se i zagleda u pisma, raskrilјena uz jastuk, na neraspremlјenom krevetu.<p></p>Čitala ih nebrojeno puta dok se nije smrklo; sijalicu nije smela da upali,<p></p> 
jer joj pod njenom svetlošću taj izbeglički nered u tuđoj sobi, ta izbeglička beda postaje nepodnošlјiva. Čitala, razgrtala oko svake reči, zavirivala u svako slovo; slušala glas koji ih nije izgovorio; videla im lica, oči, usta. Ivana kako piše toliko nagnut nad sveskom da mu olovka udara u naočare, pridržavajući se levom rukom za ivicu stola; u takvom stavu uvek je pisao školske zadatke. Neće da ga zamišlјa u kasarni, u nekoj smradnoj spavaonici. Kad ponekad, i za trenutak, pokuša da zamisli tu, njoj teško zamislivu sobetinu u kojoj spava četrdeset prlјavih muškaraca, uvek se seti onog smrada muških nogu koji je za ceo život zapamtila iz bolnice pune ranjenika, posle pobede kod Kumanova, kada je obilazila Milenu, prvi put ratnu bolničarku. I ovo Ivanovo pismo iz Skoplјa, upućeno njoj, oca samo pozdravlјa na kraju, zamišlјa da je napisano u njegovoj „dečjoj sobi“, na njegovom savršeno urednom, stilskom stolu, pod njenim najdražim portretom, rađenim u Pešti, pred udaju. Samo odatle, iz svoje sobe, iz njihove stare gospodske kuće na Vračaru, Ivan njoj piše pisma. I ovo poslednje, na krevetu.<p></p>Svejedno što je granata pala na kuću, srušila tavanicu, Sručila cigle i malter na stvari, Ivanove knjige i sto. Ako. Ništa svoje i drago neće, ne može da zamišlјa van svoje kuće i svojih stvari. A o srušenoj kući, gotovo ravnodušno, ispričao joj Vukašin posle povratka iz bombardovanog Beograda; nije htela ni da čuje da ide u Beograd i vidi srušenu i oplјačkanu kuću. Iz ponosa nikom ne kazuje, nikome se ne žali da joj je uništeno nasleđe, veliko bogatstvo, stari nameštaj njene majke, stvari u kojima je osećala dušu i ruke svih koje voli, i bila naročito ponosna ne što su skupe nego što ne liče ni na jedne viđene po beogradskim kućama. Ako je neko o bombardovanoj kući pita, ona prizna da je granata pogodila letnju kuhinju i malo oštetila krov kuće, pa naglasi da njena kuća stoji nedirnuta i puna, onakva kakvu je jednog sutona napustila, jedva pristavši da pođe u Niš. Na to je prinudio Ivan, ne Vukašin, a ona odbila da bilo šta sem halјina i porodičnog albuma ponese u izbeglištvo. „Kuća i grobovi se ne sele. Vojska zato i postoji da to odbrani. Ako propadne Srbija, neka propadne i moja kuća,“ rekla je pred gomilom uplašenih komšija; Vukašin joj se nije suprotstavio, čak se i nasmešio, a Ivan je kazao: ,,U pravu si, mama. Nema smisla da nas nadžive bakine fotelјe i tanjiri.“<p></p>I Milena se nagla nad hartiju, diše u slova, olovka joj dodiruje usne; otkako je iz bukvara počela da prepisuje kose tanke i prva slova, i ona je gnjurala glavu u svesku, videla to od brata. Nјeno pismo miriše na jodoform; htela je da se uguši od tog zadaha u lekarskoj sobici, gde ga ostavila pri poslednjoj poseti. Oko nje se muvali lekari, pušili, pili konjak iz flaša i grubo<p></p> 
se šalili s bolničarkama, koje malo razmetlјivo nose okrvavlјene bele mantile. Ovo je najkraće Milenino pismo.<p></p>Možda joj je taj njen grubi potporučnik opet pisao lјubomorno. Gospode bože! Ta muška čudovišta. Ljubomora iz rova, ispred bajoneta, pod kuršumima, na devojku u ratnom previjalištu, s muškarcima bez nogu i ruku, ranjavim i gnojavim! I na samrtničkoj postelјi sećaće se rastanka s njom, kraj bolničke kapije. Bile su se pozdravile, pela se u fijaker, kad je Milena doviknula:<p></p>„Mama, ako možeš, objasni mi nekako: zašto muškarci sumnjaju i kad ih volimo?“<p></p>Tad je shvatila da joj nije samo od napora i bolničkog užasa ona senka na licu, ona gutica meću obrvama, što je prenerazilo čim je iz voza ugledala na peronu valјevske stanice. Za dva meseca u bolnici, deset godina je ostarela.<p></p>„Kakav je to čovek, Milena, koji danas može biti na tebe lјubomoran?<p></p>Dete moje!“<p></p>„On strašno pati, mama. Kaže, ako ne napustim bolnicu, da će me ostaviti i poginuti. A kako to sada da učinim?“<p></p>Svladala je suze i bes na tog glupog Otela s medalјama za junaštvo i četničkom slavom. Ali je dugo ćutala dok se pribrala i smislila:<p></p>„Muškarci, ćerko, veruju samo onim ženama koje ne vole. A tebe taj Vladimir voli.“<p></p>„A zašto tata nije lјubomoran?“<p></p>„Tvoj tata je nešto drugo.“<p></p>Da, tvoj tata je nešto drugo. Nešto drugo. A nas dve smo iste. I ona se, nesrećnica, predala čim ga je ugledala. I to ranjenog. Ona koja je pred svakim stranim i novim čovekom osećala neprijatnost, nepoverlјivost. Svaki susret, svako poznanstvo doživlјavala kao opasnost. Da se potom na prvi pogled zalјubi u ranjenog četnika! To je, zaista, nesreća. Ima pravo Vukašin. Nekoliko kosih, zbrzanih rečenica, ruka nije stizala misao. Reči bez svih slova, ništa o sebi, opet najviše o Vladimiru. Tom fatalnom Vladimiru, kako kaže Vukašin. Čim je saznao za njega, uplašio ga se.<p></p>I Ivanovo pismo je bez reči nežnosti. Čak je i nekako jetko kad traži naočare. Kao da joj prebacuje, čini je krivom što ga je rodila tako kratkovidog. „Ovih dana ćemo sigurno na front. Jedva čekam.“ Tu rečenicu neprestano čuje u sebi; vidi je kao zapalјen lanac na zidu bašte i na tamnom prekrivaču kreveta. Pa je pažlјivo precrtano nekoliko reči. Nije uspela ni slovo da razazna. Sigurno se sažalio na nju, pa ižvrlјao najteže reči.<p></p> 
Kako će takav da puca u lјude i bode ih bajonetom? Ako su i Švabe, kako? Ne pamti da se ikada potukao s decom. Ni rvao se nije s vršnjacima. Koliko ga puta Milena udarila.<p></p>Grunu mu suze i ode u svoju sobu. Nikom šamar, nikog ogrebao, a sad bajonetom na čoveka. Kako će pobeći kad ga bajonetom pojure, zlikovci. Nјega će u prvoj borbi, Bogorodice! Čim stigne na front. Pa on ne vidi, s balkona do kapije nije svoje drugove raspoznavao, šta će noću, u šumi? A kad je magla? Jesenje kiše dolaze, magle su. Ne pomažu naočare, tri para što traži, ko na ovom svetu s tri para naočara odlazi u rat?<p></p>Kad se gvozdena šipka ugreje od čela, odmakne ga da se ohladi, pa se opet prisloni na gustu, čvrstu stud. Napolјu, u bašti, pada orahovo lišće; mirišu hrizanteme.<p></p>To dete kao da pobeže od kuće. Nekako i u inat ocu. Nikad se s njim nije lјudski poigrao. Sve ozbilјno i strogo. Načela nekakva. Moderno vaspitanje. Sloboda ličnosti. Vaspitanje volјe. Sloboda, a bez lјubavi. Ideje, sve bez nežnosti. Od kolevke tako. Još ranije, pre no što se Ivan i rodio, Vukašin je osećao nešto „prerovsko“ prema još nerođenom sinu. Nešto što nikad nije shvatila. Nije htela. Ili nije mogla da sazna.<p></p>Sećala se i odmah zaboravlјala ono svetlo nedelјno popodne kad su jeli trešnje u bašti i ona ga zapitala:<p></p>,,Da li će ti biti mnogo žao ako ti ne rodim sina?“<p></p>„Više volim da mi rodiš ćerku.“<p></p>„Ne verujem ti. Ti, selјački sin, Srbin, pa da više voliš ćerku?“<p></p>„Strah me da mi ne rodiš jednog Vukašina.“<p></p>„Da ne liči na tebe?“<p></p>„Da. Da ne bude ja.“<p></p>,,A zašto? Bože, pa zar muškarac treba da bude drukčiji od tebe?“<p></p>„Samo mi ti rodi ćerku. Još više ću te voleti.“<p></p>Do porođaja, nekoliko puta je započinjala takav razgovor. A Vukašin prećutkivao odgovor na pitanja o njihovom sinu, pokazujući da mu je vrlo neprijatna takva radoznalost.<p></p>Čemu  sada  to?  Kako  noćas  sme  njega,  oca,  u  lјubavi  da  sumnjiči?<p></p>Sumnjiči? Zar ga sumnjiči?<p></p>Ali je i na porođaju na to prvo pomislila, kad je, dolazeći k svesti, čula pucnjavu s balkona i shvatila da se to njen otac veseli unuku. Odmah je pozvala Vukašina; želela je da ga vidi i proveri koliko se raduje. U rasvanuće,<p></p> 
gasili su lampe, on je neispavan i zamišlјen stajao kraj njenih nogu i držao se za krevet. Posmatrala ga kroz spuštene trepavice: Kao da nije srećan? On joj se osmehnuo. Dugo, dugo joj se osmehivao toplo i lјubavno, zagledan u nju iz neke dalјine. Celo mu se lice pretvorilo u taj nezaboravni osmeh. Nije mu videla ni glavu ni ruke, ništa od tela. Bio je samo jedan neviđen osmeh, koji je uspavao. U snu je zaplakala, verovatno od sreće, a babica je budila, brisala joj vlažno lice, tešeći je: „Ne boj se više. Sin ti je krupan kao Kralјević Marko.“ I nije se više ničeg bojala; bila zaboravila onaj razgovor kad su jeli trešnje onog svetlog, nedelјnog popodneva u bašti. Nije imala razloga da ga pamti. Zašto se sada seća kako je zatekla Vukašina snuždenog, zamišlјenog nad kolevkom:<p></p>„Što ga tako tužno gledaš, Vukašine?“<p></p>Zažmuri da ne gleda kako teško, poslednji put, pada orahovo lišće.<p></p>„Ima moje čelo. Zamislio sam šta sve može smisliti i pomisliti pod tim čelom. Ako se nasleđuju i sklonosti prema određenoj boji i mirisu, kako se tvrdi, onda se nasleđuju i sve sklonosti.“<p></p>„Zar te to brine? Što će sin da liči na tebe?“<p></p>„Biće nemilosrdan. I nesrećan.“<p></p>Tako je nekako čudno zaćutao i odmakao se od kolevke da se prepala, ni reč mu nije rekla. Dugo, zatim, kad god bi se nadnela nad kolevku, pitala se: Zašto će Ivan biti nemilosrdan i nesrećan? Borila se i uspela da iz toga ne izvede nikakav zaklјučak. Ni Vukašin je na to nije podsticao. Ali je ostao uvek uzdržlјiv, škrt u nežnosti.<p></p>A kad se Milena rodila, on je bio iskreno tužan što, tobože, ima grube,<p></p>„prerovske šaketine“, pa ne može da kupa dete. Noću, čim bi zaplakala, ustao bi, uzimao je u naručje, tepao joj i pevao neke smešne, njegove pesmice. Pa da opravda toliku nežnost prema Mileni, često je govorio:<p></p>„Jadna su ženska deca. Ako u očevoj kući nisu mažena i volјena, mogu život proživeti i ne saznati šta je nežnost. Ako otac nije prema njima nežan, onda …<p></p>„Šta onda? Otac nije ceo svet“, bunila se.<p></p>„Žensko dete treba otac da izvoli za sve muškarce. Ako ga i pored oca još neko bude voleo, onda je to ono što žene smatraju srećom.“<p></p>Opet je na onaj svoj način ućutao; nije uspela više da ga čuje kako priča o ženskoj sudbini. Bilo je i tada razloga za izvesne pomisli; nije ih imala, nije htela. Mogla je da ih nema.<p></p>Zašto  je  prema  Mileni  bio  onako  nerazborit  u  nežnosti,  igrama,<p></p> 
poklonima; velikodušan prema svim njenim ćudima i postupcima? Smeškao se dok je slušao kako je na zabavama, protestno, kao Srpkinja, odbijala da igra polku, kadril, valcer, sve što nije nacionalno kolo. Nije joj ni reč rekao kad se iz nacionalnih razloga odrekla da uči klavir. „Posle švapske aneksije Bosne i Hercegovine, sramota je da Srpkinja svira na klaviru. Je l' tako, tata?“ A on je na to prasnuo u smeh i povukao je za kiku. Čak je nije ni ukorio kad je iz šestog razreda gimnazije, po objavi rata Turskoj, pobegla u Vranje da bude bolničarka. Prema njoj je ponekad pokazivao neraspoloženje, više rastuženost nego zlu volјu, samo kad je saznao da se zalјubila u Vladimira, poručnika i četnika u Makedoniji.<p></p>A prema Ivanu, drugi čovek: vaspitanje i načela, očinska strogost i muška, selјačka ravnodušnost i kad je bolestan; retki razgovori za ručkom, uvek o idejama i istoriji; nagrada za najbolјe uspehe u školi i rođendan — stare francuske knjige; jedno celo veče nasamo s njim pred Ivanov odlazak u Pariz; napisao mu nekoliko pisama, možda. Kad se Ivan vratio iz Pariza, dva dana uoči mobilizacije, nije mu se obradovao. Zaista mu se nije obradovao. I gore: nije se ni trudio da sakrije svoje nezadovolјstvo, ali ga, po običaju, oćutao. Sem raspitivanja o mišlјenjima Francuza o sarajevskom atentatu i šta o ratu govore studenti slovenskih naroda koji žive pod Austro-Ugarskom, ona nije čula da su otac i sin bilo o čemu drugom razgovarali. Pa onaj razgovor one kobne večeri kad mu je Ivan posle izbegličke večere saopštio da sutra odlazi u dobrovolјce, a on se u njega zagledao zaprepašćeno, ukočenih vilica, cigareta mu dogorevala u ustima, zapucketali mu brkovi. Ivan je pokušao da ustane, on je hitro bacio opušak u čašu vina, u svoju neispijenu čašu crnog vina, bilo je neizdržlјivo gledati ih. Htela je da vikne, da zarida, ali su u predsoblјu plјeskale karte i čulo se objašnjavanje kartaroša izbeglica. Ona nije znala šta će s rukama i kud će opkolјena izbegličkim koferima, sanducima, kutijama, kad je Vukašin promucao:<p></p>„S takvim očima, naočarima, sa minus sedam u dobrovolјce?“ i zaustavio Ivana koji je ustao da pođe nekud.<p></p>„Ja, tata, za to nisam kriv. Ratuje se s onim što se ima.“<p></p>„Jesi li dobro promislio?“<p></p>„Temelјno i svestrano sam promislio.“ Ironično mu se smeškao, onda se sav namrštio, i srdito dodao:<p></p>„Zato sam se i vratio iz Pariza. Želiš li da budem podlac pred svojim vršnjacima?“<p></p>„Čuj me, Ivane. Ja sam srećan što si ti častan i hrabar mladić. Vaspitavao sam te da postupaš samo po svome uverenju. Ako je tvoje uverenje da treba i<p></p> 
takav, poluslep, da ideš u rat, onda idi. Idi, Ivane. Idi, sine.“<p></p>Izgovorio je to izmenjenim, čudnim glasom. Kao iz nekog svog mračnog vira. U koji ona nikad nije uspela da zaviri. Nikad. Iako je odavno, odavno zaslutila da postoji. Tada, dok je ćutao, ona se, valјda, pridigla sa stolice da mu bolјe vidi lice, oči, čuje disanje, jer on više nije ličio na sebe kad je izgovorio:<p></p>„Idi, Ivane, idi, sine.“ S nekakvim prkosom, osvetom, mržnjom. Sa izrazom lica koji dotad nije videla. Bio je to neki drugi, njoj neznani Vukašin, taj što je naiskap ispio svoju čašu vina a opušak isplјuvao u tanjir. Nјegov izraz, glas, postupak toliko su je prenerazili da nije mogla ni reč da kaže. Ni<p></p>„to je bezumlјe i samoubistvo“, što je vikalo u njoj kad je Ivan izgovorio svoju nameru. I Ivan je bio zbunjen njegovim rečima, iznenađen ocem, ne iznenađen, nego uplašen, toliko prestravlјen da je skrušeno, s neskrivenim osećanjem krivice i žalosti, ponovo seo za uski stočić uz prozor, pobo kolena u njena, čekala je da grune u plač i zamoli oca za oproštaj. Drhtale su mu usne, gledao je preda se. Ona je zarila nokte sebi u butine da ne jaukne i zarida, da ostane nema, skamenjena pred ocem i sinom koji to jedan drugom sada stvarno postaju posle dvadeset godina, primorani najzad da napuste te svoje odvratne muške igre načela i ideje, te svoje ogavne uloge „modernog oca“ i „modernog sina“, to svirepo nadmetanje taština. Ali ona nije uspela da se pobedi i ostane nema, ona je plakala. Bezglasno, sigurno bezglasno. A njih dvojica, jeste, obojica su je gledali prezrivo. Muški i još nekako. Pribrali se. Povratio ih njen plač. Nisu, zaboga, očekivali da će ona zaplakati u takvom času. Izneverila ih. Jer ona se bavila javnim nacionalnim radom u Kolu srpskih sestara. Kako je mogla da ne zaplače? Kako je, još teže, mogla sve to da oćuti, oca i sina koji su samo glasnim disanjem jedan drugom nešto kazivali? Ivan ne bi izdržao, morao bi da progovori i prizna da mu je namera bezumlјe i samoubistvo da nije Vukašin, sa uobičajenom smračenošću i strogošću, onaj Vukašin s načelima, ustao od te bedne izbegličke trpeze i rekao sasvim običnim, suvim glasom: „Sada se vas dvoje dogovorite šta od rublјa i stvari treba da ti se spremi za rat.“ I izišao iz sobe. Nije zaboravio ni šešir ni svoj pariski štap. Zakopčao je gerok. Ni te večeri nije raskopčan izišao iz sobe, u niški mrak.<p></p>Soba joj se zalјulјala i nagnula; zalјulјalo se i nagnulo sve u njoj, počelo da čupa. Ni jednu jedinu reč nije rekla Ivanu. Zbog toga svog prokletog ponosa. Ne zbog otadžbine, ne. Ne zna koliko je dugo u groznici trajao taj nemi plač. Ivan je ćutao i iz samilosti gledao preda se. Nije je pogledao ni kada joj je uzbuđeno promucao: „Mama, ti znaš da ja ne obožavam majku Jugovića. Niti su mi ikada Jugovići i junaci bili ideal. To su tvoji i Milenini<p></p> 
ideali. Seti se šta si toliko godina govorila. Ali te molim, molim te, mama, da ovo veče ne pamtim po tvome plaču.“ O, bože, kako je izgovorio: „Ali te molim, molim te, mama... “ Sagoreo je sve suze u njoj. Sagoreo tim glasom i tim rečima „molim te, mama“, u koje je sav stao, od prvog plača, kad joj ga babica prinela da ga prvi put podoji, do „Zbogom, mama“ na železničkoj stanici, sa papuče vagona, u gomili đaka i studenata koje je s pesmom, Ivan jedini nije pevao, voz odneo ka Skoplјu. A ni tada, na rastanku, tada, pred odlazak u rat, Vukašin ga nije zagrlio. Nisu se zagrlili. Razgovarali su o nekakvoj budućnosti u kojoj će vozovi prolaziti kroz sva srpska sela. Ozbilјno i zaneto su o tome pričali. Da li su se još neki otac i sin tako rastali u ratu, bože? A ni ona, opet, nije htela pred svetom ni suzu da pusti. Smeškala se, mahala rukom, kao da mu je lјubavnica, a ne majka. Kao da joj sin ne odlazi u rat, nego na ekskurziju. O, kako sam to mogla?<p></p>Kroz zidove i vrata čuje sat, prigušenu, iz dalјine zvonjavu. Pući će joj srce. Broji mu zvonove. Jedanaest je sati, a još ga nema. Da nije tog sata, pobegla bi iz ovog tora, ovoga izbegličkog magacina gde se samo grdi Pašić, igra sans i tablići, hrče, gata gledanjem u šolјe i karte, sprema za bežanje u Skoplјe i Solun. Ali ovaj sat je isti kao njen u trpezariji, dvojnik mu je, nigde nije čula sat s lepšim glasom; zbog toga saga je i ostala u ovoj kući, punoj kao tor. Kad ga je prvi put čula, mislila je da sanja, da je u svojoj kući. Nije htela da se preseli kod Vukašinovog prijatelјa, koji im je nudio dve sobe, veći mir i udobnost. Ostala je tu, da sluša taj sat. Svoj sat, koji je njena mati kupila o d neke stare češke grofice u Karlsbadu, a koji je, po Vukašinovom pričanju, raznela granata.<p></p>Igrači karata iz predsoblјa, svađajući se, odlaze na spavanje. Jato orahovog lišća sleće na kaldrmu i cveće. Zagleda se u kapijicu među žutim georginama. Vetar meša i muti njihovo buktanje. Prigušuje nečije korake na ulici. Ne vidi ga od zida; kad prolazi, Vukašinu se vidi vrh šešira. Kapija ostaje nepomična. Samo je vetar u georginama i hrizantemama ispod prozora i oko kuće. Sačekaće ga, da ga vidi, dodirne rukama: Ivan je poluslep; pobogu, poginuće u prvom mraku. Uredi nekako da ostane u komandi. Ne mora kod Mišića. Samo da nije u rovu, šumi, njega će prve noći bajonetom. To nije protekcija. To je pravda, Vukašine. Šta me se tiču tvoja stranka i tvoja načela! Zločin je pustiti ga da pogine glupo. Spasavaj ga. Ne treba niko tako bez potrebe, nepravedno, svirepo da pogine. Nije to protekcija, Vukašine.<p></p>Pritiska do bola čelo na gvozdenu šipku, jedva stoji na nogama, ali ne može da se odvoji od prozora. Zuri u kapijicu; do nje, do ulice, mora da se čuju njeni damari. Nјišu se hrizanteme.<p></p>Kapijica se nečujno odškrinu: On! Srce joj se smesti pod grlo. Korača<p></p> 
sporo, prikrada se, gazi vrhovima cipela po orahovom lišću na kaldrmisanoj stazi među georginama i hrizantemama, koje pod svetlošću sijalice talasa vetar. Stao je, osluškuje, gleda u prozor. Zašto se on noćas ovako prikrada kući?<p></p>Odgurnu sebe od prozora i sede na krevet. Zavuče ruku pod jastuk da izvuče svoju modru svilenu maramu za oči, ali trže praznu šaku. Sada ga neće dočekati s maramom preko očiju. Leže pored pisama, ogluvela od njihovog šuštanja. Gleda.<p></p>Ulazi nastojeći da bude što tiši; da je ne probudi, to je najviše što može noćas da joj učini. Veša šešir i gerok na čiviluk, ostavlјa štap, počinje da se izuva.<p></p>Ne primećuje me, ili mu je svejedno što noćas nemam maramu preko očiju?<p></p>Upali sijalicu, Vukašine — šapnu.<p></p>Ti si tu? — šapnu i on, sviknut da u ovoj sobi šapuće i danju. A gde bih mogla biti u ponoć?<p></p>Mislio sam da si na tom vašem koncertu za ranjenike.<p></p>Od ručka nisam se makla iz kuće. Stigla su nam pisma od dece. Upali svetlo i pročitaj pisma.<p></p>Ispričaj mi šta pišu.<p></p>Ne mogu da ti prepričam.<p></p>On ćutke, kriv pred sobom, pali sijalicu; ona pruža pisma i zagleda mu se u lice. Pa on očajava! htede da uzvikne. Bože, pa on je istinski nesrećan. Nije, valјda, samo zbog Srbije uvek zabrinut, zbog stanja na frontovima nesrećan. Ipak je on odavno nesrećan čovek. Otkako se smračio i ućutao. Ako nije jedino razočaran u svoju karijeru, u tu prlјavu politiku i stranku, onda, možda je i ona kriva za tu njegovu promenu. Za te bore, sedu kosu, noćno pušenje, one odvalјene uzdahe kad je sam u sobi.<p></p> 
9<p></p><p></p>Ali on nikada nije spadao u one takozvane simpatične lјude, lake i na smeh i na psovku. Bio je oduvek ozbilјan, uzdržan i otmen. Kad mu je na poselu kod Krsmanovićevih prvi put čula glas iz „muškog salona“, i na taj glas ustala i pošla da vidi lice čoveka koji tako tamno i smireno govori, već tada je brzo zaklјučila da je taj Vukašin Katić, obožavan od devojaka, a omražen od mnogih mladića, pre svega i u svemu dostojanstven i otmen. Stajala je u vratima „muškog salona“ i pomno ga posmatrala: ne razmeće se strašću i osećanjima, ne viče i ne mlatara rukama — to joj se odmah dopalo. Nije oduševlјen narodom. Zadivio je prvi velikoškolac koji ne obožava narod i selo. Obučen po evropskoj modi, ali s kakvom ležernošću on to nosi! Kao da je iz nekog starog zamka zalutao na beogradsko poselo. Sve što je govorio, razlikovalo se od onoga što su vikali drugi, tadašnji mladići, velikoškolci i<p></p>„jevropski doktori . Mrski su joj bili svi Bazarovi, reformatori i revolucionari. Vukašin, međutim, ni po čemu nije ličio na Bazarova. Bila je opčinjena njegovom pojavom, ozbilјnošću i otmenošću.<p></p>A prvi put je nešto napuklo u njoj kad se posvaćao s njenim ocem zbog gradnje fabrike plugova, za koju mu tast nije dao novac, a ona bila na Vukašinovoj strani protiv uverenja, bila preglasno, prejako na njegovoj strani, a protiv oca. Kako je to pokosilo starog Todora Tošića! Nјega, surovog prema celom svetu; bezmerno nežnog prema njoj, jedinici.<p></p>„A ti si, ćerko, protiv oca? Je li, dušo? Protiv mene?“ Prvu rečenicu je prošaputao, a poslednju je urliknuo. Ona je malo poćutala, ne zato što se kolebala, nego da bi bilo ubedlјivije obojici između dve upalјene lampe na tabernak-lima: „Ja ću, tata, uvek biti na Vukašinovoj strani. Uvek“, rekla je a zapitala se dok je otac pretio da mu ni marjaš neće dati i lupao čibukom o sto: Bože, otkud mu ideja za fabriku plugova? Svi su očekivali da će Vukašin Katić biti poslanik u Parizu, ministar inostranih dela, u najgorem slučaju, profesor Velike škole, a on zapeo da gradi fabriku plugova! To što je pomislila, nikada mu nije rekla. I ničemu što je on činio, govorio, mislio, nikada se nije suprotstavila. Ne iz potčinjenosti i straha; ona je uživala, bila istinski srećna da ga u svemu sledi. I u propadanju. Nјegovi politički neuspesi učinili su je<p></p> 
strasnije privrženom svemu što on čini, nalazeći u tome uvek nešto dostojno divlјenja i njenog ponosa.<p></p>Da, te godine kad se u svađi za fabriku plugova razišao s tatom, on je počeo dugo da ćuti i piše one zaista otrovne i većini njihovih poznanika neprijatne članke po novinama, napadajući i vladu i opoziciju. „A šta hoće i ko je taj Vukašin Katić kad mu niko na ovom svetu nije pošten i pametan?“ A njoj je baš i godila takva njegova izuzetnost; doživlјavala je to kao jedno ovovremensko viteštvo, i to u politici, koja je, inače, za nju najprlјavija strast. Volela je što ga ulica i kafana ne vole. Nikad se nije osetila povređenom kad je ta napadnuta gospoda i ne pozdrave posle njegovog članka; prezrivo i bez reči smeškala se na laži koje su o njima dvoma krenule Beogradom. Bila je ponosna na njega što se tako jasno izdvojio i razlikovao od karađorđevićevske ciganije, Apisove bande i radikalske selјačije, koja je posle 1903. osvojila Beograd. Ne samo ponosna. Ona, ćerka istaknutog liberala i velikog prijatelјa dinastije Obrenovića, mati joj je bila među prvim dvorskim damama, bila je zahvalna svome mužu što joj je dao i građanske razloge da javno prezire tu fukaru koja je preko kralјeve i kralјičine krvi zasmrdela Beogradom. Ako je nekada u sebi osetila nezadovolјstvo njime, neushićena njegovim mestom i ulogom u društvu, bilo je to samo dok je Vukašin bio ministar u jednoj vladi samostalaca; dok je bio na vlasti.<p></p> 
10<p></p><p></p>Gleda mu suve, duge šake: I ruke su mu nesrećne. Kad su ti prsti prestali da lutaju po njoj i mrse joj po srcu? A šta da čini ako je, ipak, ona kriva za njegove duge osamlјeničke šetnje? Eh, kad bi to bilo istina. Kad bi ona bila krivac makar za jednu njegovu nesanicu. Nešto je drugo i strašno zaoralo po njegovom dugom, lepom licu. Sada je u senci, ne vidi se jasno. Ne, nije ovakav samo zbog stanja na frontu, budućnosti Srbije, tih svojih prokletih ideja i načela. Jer o Mileni i Ivanu ćuti. Uporno, kaže samo ono što mora.<p></p>Šta ti se dogodilo, Vukašine? — šapnu mu iza leđa i zažele da ih pomiluje. On se opušteno pogurio i čita pisma.<p></p>Ima nečeg neobično uzbudlјivog, nesrećnog u toj njegovoj pogurenosti nad pismima. Ako joj nešto u njegovoj figuri nije bilo naročito lepo i drago, onda je to ta njegova izazovna ispršenost. Ona nikad nije volela da ga ispraća, ni onda kad nije bio smračen, kad je umeo lepo i vedro da se osmehne i odmereno našali, ni tada nije volela da ga ispraća gledajući mu strma leđa, tu bezobzirnu i preteću uspravnost, pa je i pred sobom i pred njim to opravdavala: „Ja želim samo da te dočekujem.“ I u to je verovala; to joj se dopalo kao njeno žensko načelo. U stvari, u njegovoj uspravnosti i ispršenosti, u tim snažnim, malo zametnutim plećima, osećala je i onu mušku bezobzirnost i brutalnost, a ne samo prkos i lepotu snage, u šta je sebe uverila. Bila uverila. Jer svi drugi muškarci koji su joj se sviđali, koje je volela da gleda, bili su malo pogureni.<p></p>Šta će mu tri para naočara? Tri para naočara... Pre deset dana smo mu poslali naočare — šapuće za sebe, ne okrećući joj lice. — On me muči tim naočarima. Čini me krivcem, sveti mi se. Šta sam ja toliko pogrešio prema tom detetu?<p></p>Sva uzdrhtala, ona ustade, obiće bračni krevet, sede na kofer pred njegovim nogama. Svakog trena može lice da mu prisloni uz kolena; gleda ga odozdo i vidi da pati.<p></p>Molim te, kaži mi šta ti se dogodilo?<p></p>Pašić me pozvao k sebi. Poslao žandarma u Niško polјe da me nađe. Dva<p></p> 
sata sam ostao kod njega. Sami.<p></p>I šta ti je rekao?<p></p>Da je naše stanje veoma kritično. Srbija je pred slomom, Olga. Ako se neko čudo ne dogodi. Veliko čudo.<p></p>Ništa ti se drugo nije dogodilo, Vukašine?<p></p>Ne. Zašto pitaš? — otkako je ušao, prvi put joj srete pogled. — A šta, Olga, može drugo da mi se dogodi? — pomeri se na jastuku, ali se i ona pomače na velikom koferu i opet su joj njegova kolena blizu lica.<p></p>Nije ti gospodin Pašić rekao da su odlučili i đake da žrtvuju?<p></p>Kako žrtvuju? Ko ti je to kazao? — saže se k njoj: lica su im u senkama, ali jedno drugom jasno vide kako im se dube bore i grče usta. — Od koga si čula da ćaci odlaze na front? — ponovi malo glasnije. Tek da mu drhtaj glasa bude razgovetniji.<p></p>To ceo Niš zna, Vukašine. Sve majke čiji su sinovi u Đačkom batalјonu, od podne mese kolače. Spremaju rublјe i čarape. A očevi se rastrčali po komandama.<p></p>Ne razumem. Šta će tamo? Ona klonu glavom i poćuta.<p></p>Da traže pisma od viših oficira i ministra vojske. Oborenog pogleda, on briše dlanom čelo.<p></p>To su komordžijske vesti, Olga. To su obaveštenja tetaka telefonista.<p></p>Svastike posilnih šire takve vesti.<p></p>Oprosti što ja tebe, političara, narodnog poslanika, ne znam šta sve nisi u ovoj državi i ovom Nišu, obaveštavam šta su naumili Putnik i Karađorđević.<p></p>Nјena suzdržana jetkost ga malo postide a više zabole.<p></p>Vlada o tome nema pojma. Pašić bi to meni morao da kaže kad me već zvao i toliko mi stvari rekao.<p></p>A zašto nam, zaboga, Ivan traži tri para naočara? I, valјda si pročitao:<p></p>„Ovih dana ćemo sigurno na front. Jedva čekam“ — više ne želi da prisloni lice uz njegova kolena.<p></p>On pripalјuje cigaretu da bi ćutao. Ona ga, očigledno, čini krivcem što je Ivan otišao u dobrovolјce.<p></p>Draga moja, ti si triput dnevno ponavlјala deci: Od vas tražim da volite otadžbinu i poeziju. Otadžbinu i poeziju! — kaže prekornim šapatom.<p></p>A da li je trebalo za nešto uzvišenije da vaspitavam decu?<p></p> 
Nema, Olga, nikakvog smisla da noćas raspravlјamo ono što ni za dvadeset godina, mešajući kožu i kosti, nismo raspravili.<p></p>Lice joj kao ošamareno. Saginje se k njoj:<p></p>Kud ćemo noćas stići ako ovako nastavimo, Olga? Možda ćemo osvanuti kao robovi.<p></p>Molim te, sedi. I smiri ruke. Nekad su ti ruke kao svecu mirovale.<p></p>Bol u njenom glasu ga poseče. Žao mu je. Otkud im ovaj ton koji vodi u ono bračno razračunavanje koga su se oni do sada nekako spasavali? Ona obuhvata šakama lice i šapuće:<p></p>Nešto će se užasno dogoditi. Zamisli kad bi ti odjednom moja senka na zidu prestala da bude samo senka. Da ti ta senka govori nešto strašno, da diše, gleda te drukčije no ja živa. Kao tvoja sada mene. Zamisli, ako možeš.<p></p>Da. Sve je došlo u pitanje. Apsolutno sve.<p></p>Ona skida šake s lica, da ga zagleda: On i sada misli na sve. I Ivan mu je u tome sve.<p></p>Nјen uzdah ga prenu: u uglovima preneraženih, suvih očiju, rovašenih vremenom, i oko naglo stanjenih usana nabrekle joj gutice prezira. Samo nekoliko puta ovako prema njemu iskazanog. Ona koja inače uvek, neumorno, svakog pored sebe želi da opčini lepim osećanjima i uzvišenim mislima.<p></p>Kaži mi šta nameravaš da preduzmeš za Ivana? — neočekivano i muklo reče.<p></p>Kako šta nameravam? A šta mogu da preduzmem? — kaže glasno.<p></p>Da sprečiš njegovo samoubistvo — još muklije šapuće gledajući ga odozdo, s kofera, zametnute glave, preteći.<p></p>On se trže kao od neočekivanog udarca:<p></p>Kako da sprečim?<p></p>To svako u ovoj zemlјi zna. Svako.<p></p>Ali ja to ne mogu da učinim. Ja ne mogu da molim za protekciju sinu dobrovolјcu — kaže glasno, stežući šakama kolena.<p></p>Ne možeš da moliš za jedinog sina? Za Ivana ne možeš da moliš? Postoji nešto što ne možeš da daš za njegov spas? Nešto ti je preče i veće? — šapuće zapanjena.<p></p>Ne mogu — kaže glasno. — Ne mogu da tražim pismo ministra vojske i molim protekciju za sina. Ja sam pre deset dana u Skupštini napao vladu<p></p> 
zbog protekcije i korupcije u komandama za mobilizaciju. Zbog divizije trgovaca i zabušanata po štabovima i u pozadini. Prošle nedelјe sam objavio članak „Vicium cordis ili sramno srce“. To što napadam, sam da činim, ja nisam kadar. Ne mogu.<p></p>General Mišić je tvoj prijatelј. Naš prijatelј. On zna kakve su Ivanu oči. On zna da ti ne moliš za protekciju.<p></p>Takvu uslugu od svog prijatelјa ne mogu da tražim. Od Putnikovog pomoćnika — šapuće.<p></p>Onda će Ivana ubiti čim stigne na front — kaže glasno i s toliko bola da on zaneme. — Zbog tvojih načela! Zar je to moguće, Vukašine?<p></p>Dovikuje mu klečeći izmeću kreveta i kofera. On ne primećuje da je ona klekla i primakla mu se, upilјivši se u njega: Jesi li to ti, Vukašine? ponavlјa u sebi. Čovek s načelima. I sina za načela. I Ivana za ideju. Samolјupče!<p></p>Šta kažeš, Olga? — pita uplašen njenim očima i brzim grčevima na usnama. — Želiš li da pođem s Ivanom na front? Ja sam o tome razmišlјao. Mogu da zamolim generala Mišića da mi omogući da budem s Ivanom u istoj četi. Za takvu protekciju mogu da molim. I ni za koju drugu — kaže podignutim glasom.<p></p>I danas častolјublјe. Načela. Bože, šta će biti s nama? — šapuće i seda na kofer. Nalakćuje se na butine i spušta glavu na raširene šake. — Ugasi sijalicu.<p></p>Kao da mu laknu što može da se pokrene, nešto učini, promeni. Ugasi sijalicu i osta oslonjen uz vrata.<p></p>Zar je samo čovek načela moj čovek? Onaj koji veruje da su mu ideje opravdanje za naneseni bol. Onaj koji ima pravo i decu da žrtvuje.<p></p>Šta to govoriš, Olga? Sebi. Ne tebi.<p></p>Na balkonu mauče mačka i grebe vrata; razdali su joj mačiće. Sat odbrojava vreme. Ona ćuti, sluša ga. Glas njene kuće i majke. Taj njen lepi, odani sabesednik iz sveta koji se ruši.<p></p>On čuje petlove i shvata da je ponoć.<p></p>Ne mogu da ga spasem. Ne mogu — leže i zagleda joj se u oči molbeno i očajnički.<p></p>Uplašena tim rečima, nekom raspuklom konačnošću, ona jedva ustade s kofera i leže na krevet, pored pisma, s licem zarivenim u jastuk.<p></p>Mačka bolno mauče i skače uz vrata. Grebe ih. Grebe im i disanje.<p></p> 
On napipava stolicu, seda uz prozor i pripalјuje cigaretu.<p></p>Ona se okreće, diže, zagleda se u njega, pa gnevno, preglasno za ovu sobu i dosadašnji njihov razgovor:<p></p>Ljubav sve može, tvrdim. I sve sme, Vukašine Katiću. Od njenih očiju, dugo ne može ni da uzdahne.<p></p>Sve sme samo jedna lјubav. Jedna?<p></p>Ona iz kože i žila. Ta lјubav sve sme. A lјubav oca?<p></p>Ona ima drugi zakon. Svoj zakon — ustade, ona mu osta dole, negde duboko.<p></p>A koji je, oče, taj tvoj zakon? — šapnu mu u kolena. Da ne mogu sve. I da ne smem sve — promuca.<p></p>Ona zadrhta i obnevide od suza. Neke mnogo vrele reči ostadoše joj u grlu. Grčevito se uhvati za krevet. Iz dalјine čuje njegove teške, skršene uzdahe.<p></p>Sažali se na mene, Vukašine. Ako možeš — šapnu kasnije. — Ako ti je stalo da te još poštujem — reče glasno.<p></p>Svlačeći gerok, on ne ču sve njene reči. Leže na krevet sasvim klonuo.<p></p>Kasnije prošaputa:<p></p>Zar mi ti zaista ne veruješ da ja Ivana ne mogu protekcijom i nečasno da spasavam?<p></p>Ona lagano siđe s kreveta, pažlјivo navuče debelu zavesu na prozor i nesvučena leže na krevet, pazeći da im se ni halјine ne dodirnu. Svoju maramu stavi preko očiju.<p></p> 
11<p></p><p></p>Kada je to učinio onu pogrešku koja se jedanput učini? Onu koju ni otac ne uspe da preda sinu za nauk i iskustvo. Onda kad je u Senu bacio svoje selјačko odelo i porekao prvi očev zavet? Kada je poverovao da je u životu biti u pravu veće od svakog uspeha u tom životu? Kada je moralni značaj u društvu i u svom vremenu pretpostavio karijeri? I poverovao da je od junačke pogibije za osvetu Kosova veći podvig smelost da se kazuje istina i svoje mišlјenje. Smeti svakome reći — ne, nije istina, nisi u pravu. Pa poverovao da to nije samo stvar morala, da je to strast uma. Prava čovekova pobeda.<p></p>Ne, sve se to drukčije dogodilo? I mnogo ranije. Na početku je sve odlučeno.<p></p>U onoj noći pred njegov polazak u gimnaziju, kad je zaspao slušajući majčino naricanje što joj „Aćim, pusnik i krvnik, odvodi dete u beli svet“, a Aćim vikao: „Imaš Đorđa, dosta ti je on. Ovom ne dam da ostane slepac i kalјavko. Hoću pamet da stekne, toliku pamet da stekne moj sin da pred njim saviju šiju svi pismeni lopovi i razbojnici iz kancelarija. I put i Morava pred njim da ustuknu!“ Šta li je to, gde li je to kancelarija? pitao se pokriven čergom preko glave da ih ne sluša, plakao i molio se slavi, Svetom Đorđu, da mu do svanuća umori oca, da se Morava izlije i poplavi Prerovo i Palanku, do krovova i odžaka, sve do Planine. Tako zaspao, ali mu san pocepali i razneli fijukavi udarci i majčini jauci, očevo stenjanje od zapinjanja i udaranja. Ustao nekako, odškrinuo vrata odžaklije i video: uz ognjište previja se gola mati, a Aćim je šiba kratkim konopcem. On se bacio na oca, a ovaj ga ščepao za vrat i ubacio u sobu, odakle je vikao iz sve snage: „Ubij me, neću u školu! Ubij me, neću!“ Više nije mogao da zaspi od plača, i majke gole pored ognjišta, priterane uz vatru, jedino u vatru mogla je da pobegne od njega,<p></p>„pusnika i krvnika“. U rasvanuće došao učitelј Mika i izvukao ga iz postelјe. Otac je već sedeo u kolima sa upregnutim konjima; mati je, plačući, tovarila vreće brašna, pasulјa i krompira, otac ga pozvao da se popne u kola, a on je iz sve snage jurnuo u senjak. Učitelј Mika ga stigao, i više se ničeg ne seća, dok se nisu našli na skeli, na Moravi, kad je ležeći u kočijama, meću učitelјevim<p></p> 
nogama, stegnut njegovim stopalima oko slabina, nekako pojmio da zauvek prelazi Moravu. Još jedanput zaplakao. Zaželeo da plače, ali ga učitelј Mika strahovito stegao stopalima. Nagazio ga. Kao vezano jagnje. Ocu žrtvovan. Nјegovoj volјi da gospodari lјudima.<p></p>Sve je to, ipak, počelo odlaskom u Pariz. Tada je prelomio u sebi i pošao u Evropu da započne novo. Sem socijalističkih ideja, zaveta ocu i selјačkog odela na sebi, iz Beograda drugo nije hteo da ponese; voleo je oca, zavičaj i nekoliko prijatelјa, a to nije bilo malo za samovanje i tuđinu.<p></p>Ali, to mu se tako činilo, jeste, tako je verovao dok nije stigao u tuđinu i dok se u njoj nisu zavitlale ukrug sve njegove dotadanje strane sveta, zamrsile velike odluke, zamučilo osećanje vlastite beznačajnosti.<p></p>Ivana je, valјda, nešto drugo mučilo. Drugo, čim mu je na pitanje o tome, po povratku iz Pariza, odgovorio sa ironičnim smeškom. I ćutanjem.<p></p>Veoma brzo bio je prinuđen da prizna prvi veći poraz: za samovanje, koje je smatrao uslovom ozbilјnog učenja i dublјeg pročitavanja sveta, on nije imao snage. Umesto razmišlјanja, posmatranja i studiranja, njim se oteglo očajanje. On u Parizu nije mogao dugo da boravi nepoznat i svima beznačajan, nije mogao, kao miš ili lisica, nečujno i neprimećen da prolazi kroz tu nesagledivu i zapanjujuću šumu sveta; imao je neodolјivu potrebu da kroz tu šumu Pariza prolazi kršeći pred sobom i oko sebe, da mu se daleko čuje prolaženje, kao jelenu i divlјem vepru.<p></p>Sve je to, u tim slikama, uopštio desetak godina kasnije, primoran drugim neuspehom da se duže zamisli nad sobom.<p></p>Žene, ne jedna kao Radmila, nego mnoge, ponudile su mu mogućnost najlakšeg uspeha i najslađeg značaja. Tada, u Parizu, naročito u prvim dvema godinama studija, blagodareći svojstvima koje su žene oglašavale u tri reči —<p></p>,,Un Slave, farouche mais formidable“ — nijedna potvrda nije mu bila izvesnija od potvrde zavodnika. Zato on nije voleo lepotice, on je voleo žene; on se nije borio za izuzetne, on se borio za sve: on nije želeo lјubav, on je hteo uživanja. Promena mu je više značila od vernosti; neizvesnost novog i prvog više ga radovala od znanog i pouzdanog; razvrat mu je bio uzbudlјiviji od svake čednosti. Zato je i tvrdio: razvrat je dar, najveći dar žena.<p></p>Sada, pri kraju pete decenije, on mora odlučno da presudi sebi: njegova strast prema ženama nije nosila nijednu vrlinu, bila je lišena svake duhovnosti. Ta strast bila je samo porok, porok koji su premor i gađenje smirivali. Ali i u tim danima on je smišlјao svoje „čupanje iz prošlosti i prilika“, u sebi se pripremao za raskide sa svetom Prerova, dugih brada i niskih tavanica. Čvrsto je odlučio da misli svojom glavom i ide svojim putem.<p></p> 
Ne, nisu to knjige učinile. Nego strah. Strah od zabluda i stid pred svojom, srpskom bedom. Kada je odjednom, pogledom iz Evrope, sve vredno u njemu i zavičaju bilo ugroženo i poniženo.<p></p>Ako postoji nešto što je ocu večno, nerazduživo dužan, onda je to što ga u Pariz nije poslao da bude siromašan student. Što nije učio gladan. Što nije prozebao i mokrih nogu gledao svet. Što nije patio od nemaštine, toga najčešćeg poniženja.<p></p>Tada je i posumnjao da se može verovati u istinu koju vidi siromah; i počeo verovati da siromah i nemoćan može biti nepravedniji prema lјudima od bogatoga i moćnoga. I da je cilј siromaha i slaboga — lak cilј a put do njega kratak.<p></p>U moć svoje volјe nije sumnjao. I ubeđivao se: najlakše je moći sve; mnogo je teže moći jedno. Moći jedno što ne mogu oni koji misle da mogu sve. Time je sebe razlikovao od većine. A zatim su sledili i opšti zaklјučci: žene podmićuju celog čoveka, čine ga površnim, potru vrednost vremena; postaje se slep za opasnosti, mek i ogolјen pred lukavima i zlima. Onda naglo okrenuo u drugo. I po svojem. Svezao se i zabrinuo. Osamio. Zaneo se osamlјenošću, stao da uživa u tom podvigu.<p></p>Uloga koju je sebi namenio u Srbiji na raskrsnici vekova, kako je za sebe razumeo svoje vreme i uslove, zahtevala je najteže od mladića: uveriti lјude da im želi dobro. A to je najteže na svetu. Pogotovu u narodu u kome većina nije imala nikakvih razloga da veruje da joj neko, bez svog računa, može želeti dobro. Zatim se trebalo odreći uživanja i svega onoga što ne donosi ugled kod svih, ali što i protivnika primorava na poštovanje.<p></p>Da, da, tako je sebi govorio: čovek koji je naumio da stekne moć da razumno uredi jednu nerazumnu državu mora, pre svega, razumno da zavede red u sebi.<p></p>U tom velikom raspremanju sebe i sređivanju shvatanja pred povratak u Beograd, dugo je razmišlјao i o reformatorima, „Jevropejcima“, onima što su s diplomama evropskih univerziteta i gerocima donosili u Srbiju i velike ambicije da preurede život, a potom, i najčešće, postajali samo „dobri Srbi“ i<p></p>„ugojena gospoda“. Da ga mimoiđe takva sudbina, bio je spreman i na poraze koji slede „usijanim glavama“, kako su starci i svi bradati u Srbiji s prezrenjem i nasladnom mržnjom nazivali one „što neće u jaram“. Ne samo po shvatanjima, nego ni odelom, ni jelom, ni načinom pozdravlјanja, ni po čemu nije hteo da liči na „ovdašnje“, „naše“ mlade visokoškolce. Želeo je da bude drukčiji i svoj: menjao je i gradio celog sebe. I dugo podnosio najneprijatniju osvetu sredine: ismevanje i lak prezir. Imao je snage da iz<p></p> 
ubeđenja ne ispuni neka velika očekivanja porodice, okoline, generacije; još i danas veruje, to je najmučnija provera ličnosti. U svemu tome Olga mu je bila podrška. Nežni, pouzdani oslonac.<p></p>Zar on gubi Olgu? Olgu koju je zavoleo bez nedoumice, čim je upoznao. Čim je ugledao lako oslonjenu na dovratak Krsmanovićevog salona, sa zelenim očima koje su, učinilo mu se, odjednom videle sve u njemu. Ako je svetloplavu halјinu imala kao još neke devojke, one nisu imale tako hrabar dekolte kao ona, naznačen nekakvim nežnim cvetom, do tada neviđenog oblika.<p></p>Prenuo se, od njenog pogleda mu se prelomila i zamrsila rečenica. „To je ta!“ govorio je u sebi. Posle joj krišom gledao samo ruke, izazovno nežne, raspusne u svojoj beloj, vitkoj nagoti, i ponavlјao: „Da, to je“. Otad je činio sve da je sretne, gleda i sluša svakog dana. Jedino nju tako. Kuće su mu rasle i palilulske ulice se ispravlјale kad je odlazio na sastanke s njom. Žao mu bilo posle da zaspi. A nikad ista, uvek drukčija, uvek nešto novo govorila i činila. Oduševila ga njena sloboda, mašta, oštroumlјe. U Beogradu nije bilo devojke koja je od nje imala lepše oči i više ponosa. A potom, ni žene slične njoj. I kad to presta da ga raduje i uzbuđuje? Možda je baš ono drukčije, ono samo njeno, najpre počelo da gubi čar i značaj. Ako su im u početku razlike u karakteru i shvatanjima činile lјubav ubedlјivijom, strast čistijom, njihov brak drukčijim, zanimlјivijim, sad se to u nešto drugo preobratilo. Nije jedan uzrok. Vreme je navalilo da ništi baš to izuzetno u njoj, najpre to. Ili, da ga čini teškim? A on njoj? Izneverio je s Radmilom. Razišao se s njenim ocem. Posvetio se politici, koju ona ne voli. Razlikovao u vaspitanju dece. Nije trpeo njene prijatelјe umetnike. I čime je još unesrećio? Sobom? Da, sobom. To je stvarni razlog i prava istina. Sobom, svim što jeste. Ali on nije mogao drukčije da živi. Posle razlaza sa ocem, sledio je onaj gadni razlaz s tastom.<p></p>Kad je Ivan bolovao od boginja, pošto su ispratili lekara, njih troje ostali sami u trpezariji. Duvala je nezapamćena košava. Todor Tošić stao da ga nagovara da uđe u Liberalnu stranku, a on mu čvrsto rekao:<p></p>„Neću život da satrem ni u tvojoj ni u Aćimovoj stranci. Neću politiku i vlast. U Srbiji svi pismeni uspevaju u politici.“<p></p>„A zašto si, onda, učio školu i trošio po Parizu Aćimove dukate? Kad nećeš u stranku i na državne jasle. Kad nećeš da jašeš konja koga drugi hrane. Koga hrani cela Srbija. Nećeš da ulaziš na vrata koja ti se sama otvaraju, je l’? Ne voliš da povijaš nepovijene vratove, a, zete?“<p></p>„Ne volim, i neću. Hoću znanjem i nečim drugim da poslužim ovoj bednoj zemlјi. Progresu hoću da služim.“<p></p> 
„Doduše, ja znam mnoge časne i porodične lјude koji su pre ženidbe bili u burdelu. I kad god odu u Peštu, svrate u burdel. Ali ne otvaraju burdele po Beogradu i Kragujevcu.“<p></p>„Budi siguran da ja ne spadam u takve časne i porodične lјude.“<p></p>„A kažeš, tvrdo si odlučio da nećeš u politiku i na vlast?“<p></p>„Srbiji su potrebni fabrike i profesori, a ne stranke i političari.“<p></p>„Samo još fabrike trebaju Srbiji. Da sasvim pokvare i dokusure ovaj već natruo narod. Evropa ima fabrike, moj gospodine doktore, zato što nema naš kukuruz, našu šlјivu, naše „svinjče.“<p></p>Lupao je čibukom po dlanu, a Ivan je zaplakao u njihovoj sobi.<p></p>„Ti si u ovu kuću uneo vreću krpa i štap. Da me podsećaš na tvog Aćima.<p></p>Je l’ zato nosiš štap?“<p></p>„Volim štap i zato što moj otac voli štap.“<p></p>„Neka ti ga. Da zapamtiš, zete Vukašine. To što si mi večeras pričao o fabrikama i ostalim evropskim špurijama i burdelјima, pošto si porodičan čovek, ne bih ti savetovao ni u novinama da pišeš. Iako hartija trpi sve. Za tu svoju fabriku plugova nećeš od mene ni marjaša dobiti. Mene nasleđuju unuci. A ti od mene možeš da ućariš dukat samo u božićnoj česnici. Ako si taličan.“<p></p>Tad mu je Olga prišla, stavila ruke na rame: „Ja sam na tvojoj strani, Vukašine.“ Jeste, u svim takvim prilikama ona je umela da mu stavi ruke na rame.<p></p>A on se posle razlaza s tastom konačno odlučio da se ne nagađa s domaćim prilikama n lјudima, odbacio modus vivendi kao životno načelo i porekao moć i vrednost lukavstva. To je, možda, bilo kobno. Odrekao se toga prvog dara za život, opstajanje i pobeđivanje. Postao činovnik, razišao se s Pašićem i starim radikalima. Nije hteo da bude pod Pašićevim skutom, jer je odbacio politiku kao veštinu koja se uči kod Makijavelija. Pao je, potom napustio Ministarstvo inostranih dela, ušao u vođstvo nove stranke samostalnih radikala, postao urednik opozicionog „Odjeka“. Od „svoga“ i<p></p>„našega“, stavom i načelima odvojio se toliko da više nije mogao da im se vrati a da mu ne bude teže no što jeste. Skupo je platio nekakvo poštovanje i poverenje lјudi. Nekakav ugled časnoga i tvrdoglavog osobenjaka.<p></p>Da li samo to? Svakako, više je bio poštovan no volјen. Da, želeo je to. A ishod?<p></p>Kakvu je on tu ulogu odigrao u prevođenju Srbije u novo doba? Gde je stigao  sa  svojom  tvrdoglavom  načelnošću,  sa  doslednošću  neprijatnom<p></p> 
lјudima, s tim svojim glomaznim, narodu nerazumlјivim i neprijemčivim idejama? Najpopularniji je opozicionar Pašiću i „starcima“. Večiti polemičar.<p></p>„Moralni mač Srbije“, govore neki neodmereni profesori i studenti. Taj je mač bez drške i kanije, u ruci golo sečivo. I šta je još postigao, dokle se uspeo?<p></p>Od polaska u gimnaziju, otac mu je utuvlјivao u glavu: ,,U Srbiji, i sa velikom školom postaje se pandur; i s velikim imanjem umire se uz plot; i s pameću završavaš među budalama. Ako hoćeš nešto veće da postigneš, čuvaj se, sinko, da ti ovaj zlobni i lopovski svet ne sazna šta voliš.“<p></p>I kad, onda, nije pogrešio?<p></p> 
12<p></p><p></p>Vukašinu vrapci cikom objavlјuju svitanje. Preplašeno, rasrđeno, u jatima nasrću i klјucaju to sivilo što se pribija uz debele, njenom rukom našuškane zavese, da im produže noć. Poslednji mu je trenutak da se bar za koji minut spase snom. S ovakvom glavom, ovolikom mučninom, kako će se danas opredeliti? Za šta on još može i treba da se opredeli? Za potomstvo? Za izdajnika i potomstvo. Izdajnik za potomstvo? U ime budnosti, koje i čije? Treba mu san, makar za nekoliko trenutaka da mu poništi svest, da mu se tama prelije mozgom i ugasi to neizdržlјivo gorenje. Okreće se na leđa, opruža ruke niz butine, opušta se. Vrapci klјucaju u mozak. Stavlјa prste u uši da ih ne čuje. Boli i taj huk. San ne može da se sklopi. Sve što je dotakla ova noć, što je od sinoć izgovorio, i ono što je ostalo neiskazano, ne samo da muči nego je i nagrđeno nečim zasvagda. Ništa lјudsko nije tako prlјavo i gadno kao što su prlјave i gadne neke izgovorene reči. Ni strah za Milenin i Ivanov život ni taj mukli bol koji je usadio rat da svemu u njegovom životu promeni mesto i značaj, sada ne liče na sebe.<p></p>Uplašen sopstvenim uzdahom, otvori oči. Na dnu je vrele i meke jazbine, opkolјen, zatrpan praskozornim sivilom i stvarima, ostacima negdašnje njegove kuće, njene gospodske kuće, negdašnjeg njihovog života.<p></p>Koferi, sanduci, kutije, zalјulјalo se sivo u sivilu, u zverinjoj ciči vrabaca po olucima kuće i orahu. Te stvari oko njega ne bi gorele ako bi ih sad zapalio. Ne bi, od njegovih reči. Gomila je njihovih reči po krevetu i stvarima, išaptanih noćas. Da je govorio glasno, da je mogao da viče, bilo bi drukčije mučno.<p></p>Nјu odavno ne čuje. Nepomična je, ali iz nje izbija prekor. Nјeno razočaranje puni sobu do tavanice. Kad bi skinula maramu s lica i pogledala ga, jauknuo bi. Napregnuto joj sluša disanje. Ni ono nije isto, njeno, nekadašnje. To što sada oseća prema njoj nema ime, niti liči na poznata mu osećanja.<p></p>Vrata se otvaraju u predsoblјu, kloparaju papuče kaldrmom: starci odlaze da mokre. Služavke i domaćice se dovikuju da pođu na pijacu. Santrači tandrču po komšiluku, lupaju kofe. Iskašlјavaju se pušači.<p></p> 
Sklopi oči za tren sna. Bar jedan pramičak tame da promine mozgom. Vojnička truba odnekud. Svira pojutarje. Nikad je u Nišu nije ujutru čuo. Često sluša povečerje u kasarni, kad se vraća iz |šetnje: tada je u mislima samo sa Ivanom. Dalek i oštar pisak trube svrdla mu u svim žilama: Sad Ivan ustaje. Bunovan se oblači, namešta krevet, juri da se umije... U jednom pismu koje je njemu bilo upućeno, u svim drugim majci se obraćao a njega pozdravlјao, žalio se na rano ustajanje. Jedino se na to žalio, ali u jednoj rečenici, uzgred. Sve ostalo, kaže, dobro je i zanimlјivo. Nema šta, vrlo je zanimlјivo u skopskoj kasarni. Nјemu koji je kasno legao, čitao do zore, a o raspustu spavao do ručka. Sada ustaje u svitanje. A ako ih zaista poteraju na front?<p></p>Čuje njen uzdah. Možda i ona o istom misli: kako se u ovom času Ivanu mnogo spava. Ako ne prestane da uzdiše, ugušiće se od tog tuča, sećanja na zajedničko, bola.<p></p>Ukočio se, stegao, uspeo da dodirne san. U svitanje, i predsmrtnik zaspi. Ali truba još svira Ivanu za ustajanje. Možda već zove na postrojavanje za doručak. Čaj ili nekakav čorbulјak? „Mama, molim te, ne šalјi mi hranu. Ni kolače. Ja uživam u ovoj najgadnijoj hrani, od koje sam se dva kila ugojio.“ On, mrlјavko, što ništa ne okusi dok ne pomiriše. Odmah posle sednice Skupštine sešće na voz i otići u Skoplјe. Odneće mu naočare. Predaće mu ono zavetno pismo, napisano pred odlazak u Pariz, koje se nije usudio da mu preda na rastanku, na stanici. U tom pismu mu je rekao šta želi od sina. Kakvog ga čeka iz Pariza. Ali se na rastanku uplašio takvog zavetovanja. Uplašio se da ga optereti i lјubavlјu i svojom ambicijom. Ne, uplašio se da mu ne otkrije cilјeve i rane. Uplašio se Vukašina u njemu. Aćimove sudbine se uplašio. Sad će mu predati to pismo adresirano — „Ivanu, za neku noć u Parizu“. Neka ga pročita u kasarni. Nјemu reći ono što nije Olgi rekao. Što joj ne može reći. I ono što nije mogao Skerliću, i što ne može ni generalu Mišiću da kaže. Narazgovaraće se; objasniće mu zašto se s njim nije igrao ni šalio. Drugovati malo s njim. Pokazati mu koliko ga voli. Zar on to ne zna? Sme u to da sumnja? Zato što je bio na odstojanju i strog. Iz straha za njega, takav je bio. Iz straha od lјubavi. Da, samo iz straha.<p></p>Gori mu sam koren mozga. U svitanje, i samrtnik mora da zaspi. Trubač mu se zaglibio ispod samog temena. Zrikavac u zidu.<p></p>U trpezariji se lože peći i čuju jutarnji pozdravi, zapitkivanja o snovima, zahteva se slatko i sveža voda. Objavlјuje se početak dnevnog paćenja za otadžbinu. Čuli su, sigurno, ono što su njih dvoje izrekli noćas, iako su šaputali. Što pre pobeći odavde. Naglo ustaje.<p></p> 
Stoji u useku između kreveta i kofera, zaustavlјa dah: samo da ona ne skine maramu s lica.<p></p>Stanuje li tu gospodin Vukašin Katić? — čuje iz predsoblјa.<p></p>Ko ga tako rano traži? Hitro se oblači. Samo da ona ne skine maramu s lica. Susedi kucaju na vrata, zovu.<p></p>Evo, izlazim odmah!<p></p>Obučen, uzima šešir i štap, čuje joj uzdah i šapat, stoji, ali joj se ne okreće:<p></p>Nisam želela da se ti poniziš. Ja sam samo pokušavala da spasem Ivana. S tobom. Drugog za to nisam imala.<p></p>Znam.<p></p>Želim više od toga. A ako nemam, Olga?<p></p>Ne sme da je pogleda. Od galame u predsoblјu ne čuje šta mu ona šapuće. Naglo otvara vrata i stupa u veliko predsoblјe: oko žandarma koji ga sinoć odveo Pašiću zgomilale se izbeglice u sobnim ogrtačima i pižamama.<p></p>Šta vi želite, podnaredniče?<p></p>Gospodin Pašić hitno vas zove u kabinet. Što hitnije, molim vas.<p></p>Doći ću kad počne redovno kancelarijsko vreme. Nemojte mi, molim vas, ništa objašnjavati. Znam šta je danas hitno i šta mi je dužnost.<p></p>Mrmor i radoznale oči suseda. Čeka da žandarm ode pa će odmah za njim. Guše ga postelјni zadah i njihov noćni znoj; ne može da gleda tu izgužvanost i razbarušenost palanačko-gospodskog jutra. Gadi se te familijarnosti izbeglištva, koje je s nacionalnog mentaliteta slјuštilo i onu pokoricu nekakvih društvenih pravila koja su bar malo skrivala našu pravu prirodu. Sad smo, zaista, svi razgolićeni, u uniformama ili u postelјnim krpama, svejedno. Slobodni smo da budemo ono što jesmo. Lišeni smo obaveza da se pretvaramo. Ni za laž više nemamo razloga.<p></p>Nemam pojma o pregovorima za mir. To su komordžijske vesti, gospodine Živaičeviću. Kažem vam: nije istina da tražimo mir od Austrije. Šta ćemo drugo nego do Đevđelije da ratujemo. Pa, gospođo, otkud znam kakvu je naredbu noćas izdao vojvoda Putnik? Ko vam je rekao da je kralј pobegao u Crnu Goru? I vi verujete vestima koje vam je služavka donela s pijace? Pustite me, molim vas!<p></p>Čim za njim tresnu gvozdena kapijica i nađe se na ulici, zastade da udahne vazduh. Da se najpre nadiše ne bi li se malo razredila i razbistrila mučnina noći. Kuće i drveće lјulјaju se i plove u sivilu oblačine. Šta Taj Pašić<p></p> 
hoće s njim ovako rano? Slom fronta, Makedonija, pritisak saveznika. Bilo šta da se dogodi, ne može biti nesrećniji no što je sada. No što je odavno. Otputovati u Skoplјe, Ivanu. Otputovati odmah. Razjasniti mu razloge i smisao one prividne ravnodušnosti prema njemu, savladane nežnosti, onog sistema grubosti što se zove očinska pedagogija. Otputovati u Skoplјe pre sednice? Danas, svakako. Sine, ja te ne žrtvujem. Ničemu te neću žrtvovati. Ničemu.<p></p>Talas koračanja, bat, žagor. Nailazi kolona austrougarskih zaroblјenika praćena ženama i civilima koji im nešto daju i za to novac uzimaju. Trguju Srpkinje i Srbi. Prodaju im hranu, prodaju i njih, pobeđene neprijatelјe. Sve se prodaje. I sve ubija. Vuče se, zastajkuje, mili pored njega zgomilana kolona zaroblјenika. Ne može uporedo s njima da ide. Neka prođe taj jedini živi ostatak letošnje srpske pobede na Ceru. Oni što su svojom zaroblјeničkom bedom ugasili našu ratnu mržnju i osvojili srpsko sažalјenje. Vekovnim robovima postali prvi robovi, pa se ne gledaju kao neprijatelјi, nego kao nekakvi nesrećni tuđinci. Žale se, iskreno se žale. Vojnici velike carevine što postaše zaro6lјenici male srpske vojske, te jadne kukavice koje nas lako ubediše da smo najveći junaci prvog svetskog rata. I ovi bednici dadoše nam istorijsko pravo na ludilo veličine, to opako srpsko svojstvo. Bolest kojom se celo Srpstvo zarazi na Kumanovu i Bregalnici. Ko ovim poraženicima nije zahvalan što postoje i što svakodnevno, na hilјade njih, prolaze ulicama Niša da mu daju značaj i potvrde ga za srpsku ratnu prestonicu? Smeškaju mu se? Okrenuli mu neobrijana lica i smeškaju se. Protrlјa oči: zašto se smeškaju? Među njima niko njega ne poznaje. Možda zato što vide srpskog „gospodina“, pa likuju što njihovi napreduju.<p></p>Polazi duž zida, trotoarom, sporim, klecavim korakom proverava uzgibanu kaldrmu; za leđima bukte švapski žagor i smeh, šta se to događa s njim? Zapinje, vuče sebe napred onim svojim dugim korakom niz talasavu, zamućenu ulicu koju stešnjavaju krovovi. Nekuda otiče ćeramida.<p></p>Poverova u spasenje kad otvori vrata prazne berbernice. Zapahnu ga kiseo zadah i smrad prlјave sapunice. Berberin mu se klanja, ne može natrag, kuda će neobrijan? Veša šešir i strovalјuje se u berbersku stolicu; u ogledalu sreće sebe: glava mu je izbušena suvim, rđastim rupama. Nema jedno oko, rupa na podnosnici ostavila samo krajeve gustih podrezanih brkova; čelo mu je iskopano, srebrnasta kosa mu zarđala na nekoliko mesta, nema uva, ispod samog grla, umesto kravate — velika mrlјa rđe i uplјuvaka muva.<p></p>Molim brijanje i masažu lica.<p></p>Ne brinite, gospodine Katiću. Sve će biti predratno.<p></p> 
Hoću čisto, a ne predratno.<p></p>Za koji dan pa u Srbiji neće biti ni glava ni berbera. Biće čisto.<p></p>Pomera glavu, namešta je da bar oba oka postoje na toj raskopanoj glavi.<p></p>Klati glavu, ništi nos. Ore meke, izborane podočnjake.<p></p>Umirite glavu, gospodine Vukašine. Drhte vam ruke.<p></p>Zaklaće ga ovaj stari kostur. Ćutaće. Neka brblјa. Sednica Skupštine počinje u deset. Na taj srpski rulet, koji sada okreću i vetrovi Petrograda, Pariza, Londona, i koji po svome koči ili gurka Pašić, treba danas da založi sve što je za dvanaest godina stekao. Taj svoj takozvani moralni i politički autoritet. Opozicionarski ugled. Slavu Pašićevog neprijatelјa. Slobodu da govori po svojoj savesti. Ako se izjasni za izvršenje savezničkih zahteva i predaju Makedonije (Bugarskoj, narod će ga smatrati izdajnikom. I deca. Milena, svakako. Natovariće deci sramotu za ceo život. Pašiću više ne može biti istinski protivnik. A to je njegov politički kraj. Ako se suprotstavi savezničkom pritisku i brani tu kobnu Makedoniju, rizikuje se postojanje srpske države, rizikuje se sve što je za jedan vek stvoreno. Opredelјuje se za neizvesnost i neizmerne žrtve. Kakva neizvesnost! To je samoubistvo Srbije. Nepristajanjem na bugarsku aneksiju Makedonije prihvata Pašićevu alternativu. Šta li misli general Mišić? Da oćuti na današnjoj sednici? Ako danas ćuti kad se o sudbini zemlјe odlučuje, gubi pravo da se ikada njenom sudbinom bavi. Onda zauvek treba da zaćuti. I opet je kraj njegovom životnom cilјu, kraj je nadi i snovima o velikoj ulozi kojoj je podredio život, navukao mržnju, tolike neprijatelјe. Ostao bez spokojstva i radosti. I dece. I dece, čak. Doživeo prošlu noć. Noć što ga izrovala.<p></p>Drhtite, zima vam, gospodine Katiću. Moraću od sutra da ložim. Skupa drva, selјaci gospodi naplaćuju ratovanje.<p></p>Nije mi zima. Vi drhtite — steže naslon stolice da smiri jezu. Iz onakve noći mora nastati još grozniji dan. Mileni odmah pismo. Valјda će na vreme povući bolnicu iz Valјeva. Kada životom vladaju večni zakoni, kad se svemu znaju ishodi, zašto lјudi uvek sudbonosno greše? Zašto ka groblјu ne pođemo nekim drugim putem? Postoji li?<p></p>Malopre svrati Backo i ispriča mi noćašnje depeše. Dobro nam zabiberiše naši veliki saveznici. Tako i treba kad mi kao stoka ginemo za buržuje i imperijaliste.<p></p>Vi ste socijalista?<p></p>Ja sam, gospodine Katiću, crven otkad znam za sebe. Takav ću i da<p></p> 
umrem. Svetozara Markovića sam slušao u Kragujevcu i nekoliko puta sam ga besplatno, drugarski obrijao. Mrzim Pašića i njegove radikalske lopove više no Turke. Nek vlada i Bugarin i Švaba i Turčin, samo nek se Pašić skine Srbiji s vrata. Kažite mi, vi samostalci se, bajagi, malo razlikujete od pašićevaca, zašto meni Švabe da ubiju sina jedinca? Za čiju državu on gine, pitam vas, gospodine poslaniče? Za kralјa i buržuje? Vašu slobodu da nas gonite i jašete?<p></p>Poseče ga, trže se:<p></p>Pa vi me zaklaste! Smirite se, molim vas!<p></p>Baš mi je milo što ste mi vi danas prva mušterija. Smatraju vas poštenim i spremnim. Ne znam, malo ste bili ministar, kratko stajali uz kasu.<p></p>Čoveče, prestanite, odraste me!<p></p>Kad će ta lopuža Pašić da beži u Skoplјe? Reče mi Backo da ste sinoć dva i po sata s Pašićem bili u četiri oka.<p></p>Neće vlada da se seli u Skoplјe. Sin vam je na frontu, nema smisla, prijatelјu, da širite lažne vesti i paniku. Danas je najvažnije sačuvati mir i veru u sebe.<p></p>Danas je, moj gospodine Katiću, najvažnije to što su selјačke i radničke glave jevtinije od ovčijih. Kafedžije, trgovci, gospoda zavukli dupe u pozadinu i štabove. Pitam vas, za čiju otadžbinu ginu selјaci i radnici?<p></p>Moj sin je dobrovolјac. I ćerka mi je bolničarka u Valјevu. Izvinjavam se što moram to da vam kažem.<p></p>Zbog toga, svaka vam čast. Što vam krv nije sasvim pobelela. Čuo sam šta ste govorili u Skupštini. Ja imam i novine u kojima se opisuje kako ste vi oslobodili Vasu Pelagića iz ludnice. Čuvam i tvoju sliku s Vasom Pelagićem, kad si nam bio drug. Hoćeš li da ti je pokažem?<p></p>Ne želim. Žurim se.<p></p>Berberin rasrđeno nastavlјa da psuje Pašića, saveznike, kapitaliste.<p></p>Ne sluša ga. Kakav je ovo dan! Prošao je nekoliko berbernica i ušao kod socijaliste. Da ga i on podseti na prošlost, nagazi, isplјucka tom radničkom, sitnom mržnjom u ime velike ideje. Fatalne ideje za mali narod. Duhovna grandomanija balkanske bede. Srpska tragikomedija. Da, i u to je ozbilјno verovao. I socijalista je bio. Zar ga sada jedino još Ivan i Milena spasavaju prezira ovog gnevnog brice? Ivanom i Milenom mora da svedoči svoje građansko poštenje i svoj patriotizam. Kud se to stiglo sa životom? Sad mu je lice bez oka i brade. Zašto ga opet ovako rano zove Pašić? Možda se odista sprema na kapitulaciju. Zahteva podršku da povede pregovore o miru? On<p></p> 
nikad ne igra na sve ili ništa. Nikad nije samo za jedno. Više voli malo sigurne vlasti no potpunu a nesigurnu vlast. Taj majstor, verovatno, nije ni za rat ni za kapitulaciju. Za carstvo nebesko, sigurno nije. I ne muče ga načela i doslednost. Ako danas vrda, zahtevati da podnese ostavku. Napasti ga kao nesposobnog i uplašenog ratobornika.<p></p>Nemojte mi masirati lice. Dozvolite mi da se sam umijem. Bar vode ima, iako je rat. Polijte me hladnom.<p></p>Čuo sam, gospodine Katiću, da u Pešti i Beču ne smrde berbernice. Oćuta i plati mu dvostruko.<p></p>Berberin mu s nekim gađenjem vrati novac i obrecnu se: U ratu ne primam bakšiš.<p></p>Bez pozdrava izlazi na ulicu. Mučno mu je, povraća mu se.<p></p>Polazi lagano ka predsedništvu vlade. Četvrt do osam. Mora da popije kafu i pribere se malo. Nailazi na krčmu „Kod Kalče“. Puna je lјudi. Valјda će ga tu pustiti na miru da popije kafu. Nekako se progura kroz razgalamlјenu gomilu do kelneraja; pritisnut je uza zid, i to mu godi. Smrdi rakija, smrde cigarete, smrde lјudi. Moli za dve gorče kafe, čeka, sluša:<p></p>Ćiro, duplu lјutu. Backo, čuo si nešto mnogo rđavo? Blago vama što ne znate. I mrtvima. Kazuj, Backo, noćas nisam ni trenuo. Povlačenje se nastavlјa. I ja od kukanja i jaukanja, pre zore, pobegoh od žena. Druga armija bežala svu noć. Dete, ne peri sad sudove. Ne lupajte sabajle dominama, vi u ćošku. Je l' se napušta Beograd? Da, jadna moja gospodo. Svet je krvav i mračan. Pašić od zore sedi sam u kabinetu. Niko ne zna šta telefonom razgovara s vojvodom Putnikom. Nikog ne prima. Ni Protić ni Paču ne smeju da provire. Samo Joca unosi depeše. Devedeset i dva posto čovekove težine, moja gospodo, čini voda. Para, smrdlјiva para. Svetu je koren istrulio. Otkako je Kain ubio Avelјa, gore nepravde nije bilo. Srbija plaća sve balkanske račune. Šta da vam kažem? Kaži šta Pašić kaže. Ćuti. Lomi bradu i ćuti. Braćo, svršeno je s nama. Ćiro, svima po jednu. Backo, svi smo Srbi i kaži šta carev ministar Sazonov piše u depeši. Lako bi Pašić sa Sazonovom. Šapnuo bi caru šta treba da se šapne. Al’ su noćas stigle nove depeše engleskog ministra Greja i francuskog Delkasea. Ne daju nam municiju, a prodaju Makedoniju. To su ti Francuzi i Englezi, jadna moja gospodo. Jude iskariotske. Braćo, uzdržimo se, ne psujte saveznike. Pun je Niš špijuna. Ma kakvi tvoji špijuni, doktore. Mala smo mi država za špijune. Ljudi, bacite sekiraciju. Izdržali smo mi pet vekova pod Turcima i pet vezira na vratu. Izdržaćemo i ove današnje careve i sve te Grejove i Sazonove. Al’ nije dobro što Pašić ćuti. Imaš pravo, ne valјa. Dobro, lјudi, zar ovaj naš pišlјivi Niš nema kuće bez miševa? Šta te<p></p> 
sad, nadzorniče, miševi spopali kad Švabe uzeše Mačvu. Kakve Švabe. Stepa i Putnik srediće Poćoreka, ne brinite. Sad sudbina Srbije od miševa zavisi. E da te, zemlјo, posred srca. Ruski poslanik Štrandman opet noćas od miševa nije spavao. Ni oka nije sklopio. Pa zar se poslanik jedne carevine, Rusije, plaši jednog niškog miša, aman, braćo? Rusija je puna medveda, lјudi, i sad se taj Štrandman boji srpskog miša. Ne deri se, budi ulјudan, čovek ima tanke živce, a još neispavan, pa sad možeš da zamisliš kakve on depeše piše caru iz Niša. Pa onda, braćo, dajte da pohvatamo miševe. Ljudi, znajte, miševi će pregristi konopče za koje se uhvatila Srbija. Nije Srbija, nego Pašić. Ćiro, toči svima za pokoj duše mom sinu Slobodanu. Kad, gospodine sudija? Sinoć mi saopštiše. Od granate. Bog da mu dušu prosti. Zatreće nas sve. Srpska artilјerija tri dana ne dejstvuje. Bez granata su srpski topovi! Ćute srpski topovi! — viče Slobodanov otac.<p></p>Uzdrhta zagledan u njega. Više je ogorčen nego utučen taj Slobodanov otac. Ne želi sažalјenje, ne. Želi da se shvati značaj srpske artilјerije.<p></p>Ovaj je rat, rat artilјerije! — uzvikuje Slobodanov otac.<p></p>Ne može da popije drugu šolјicu kafe. Plaća, polazi. I on sad da traži protekciju za sina? Gnusno.<p></p>A šta vi, gospodine Katiću, kažete o ovoj situaciji?<p></p>Taj Backo ga hvata za rever. Nikada u životu nije video tako izrovašeno lice pod velikim crnim šeširom. Oko njega se utiša.<p></p>Govoriću danas u Skupštini. Čućete. Izvinite, žurim. Da, stanje jeste ozbilјno. Nemamo artilјerijske municije. Ali nisam pesimista. Ne, nisam.<p></p>Korača lagano, zuri u opalo, mrtvo lišće. Nema prava na tugu. Na osećanje nesreće, još manje. Jer može, ima potrebu, mora zbog nečeg da obmane lјude i izjavi da nije pesimista. I t o danas, glasno. Pred ocem koji u krčmi sinu daje parastos. Bedne li hipokrizije. Nedelјu dana ostati s Ivanom. Svake večeri biće s njim. Po povratku iz Pariza samo su uzgred, za vreme obeda, razgovarali o frontu i koještarijama. Reći mu sve što treba da zna. Predati mu ono zavetno pismo. Dockan. Ljubav se ne nadoknađuje. To osećanje ima svoje i samo jedno vreme.<p></p>Zaustavlјa ga nagla tišina:<p></p>Od železničke stanice nailazi gomila srpskih ranjenika. Ljudi se, ćuteći, ređaju pored kolovoza kao da nailazi sahrana. Povlače se uza zid, stoje. Nepristojno je koračati dok oni zavijenih glava, s rukama u zavojima, sa štapovima i štakama, neobrijani i izmučeni, bez šinjela, u pocepanim uniformama, iznemoglo mile i koso pogledaju u zanemele civile i žene.<p></p> 
Prolaze: niko od ranjenika ne nosi naočare. Prolaze stotine: ne vidi nijednog ranjenika s naočarima. Misleći samo o tome, žuri preko mosta ka predsedništvu vlade.<p></p>U predsoblјu Pašićevog kabineta zatiče desetak ministara i vođa stranaka tako uozbilјenih i zanemelih da on ostaje uz vrata, pozdravlјajući smerno kao da je ušao u kuću u kojoj leži mrtvac. Oslanja se na štap, gleda preda se: zbog nekakvih političkih poslova, on za dva meseca nije stigao da poseti sina u podoficirskoj školi. Nije stigao. Možda preglasno uzdahnu, ali to ne privuče ničiju pažnju.<p></p>Iz odškrinutih vrata viri Pašić i tiho ga zove. Gledajući preda se, brzo uđe u veliku kancelariju i oseti malo olakšanje kad poslužitelј zatvori vrata za njim.<p></p>Pašić se povija i nalakćuje na praznu kožnu fotelјu:<p></p>Razmišlјao sam o onome što mi sinoć reče — zamuče zamišlјeno zagledan preda se. — Ako se kapitulira, onda smo opet tamo gde smo bili pre prvog ustanka. Ili da ratujemo dok nas ima? — podiže pogled na njega. — Vidiš li ti, Vukašine, nešto treće?<p></p>Ne znam, gospodine predsedniče, da li sam vam ja u ovom času dobar savetnik — suvih usana, posle ćutanja reče. Laknu mu od te spontane i iskrene rečenice.<p></p>Vidiš li nešto što možemo da skinemo narodu s grbače? Nešto da olakšamo. Pući će nam kičma.<p></p>Pa vi znate moje mišlјenje. I mišlјenje opozicije o vašoj politici. Ko zna da li je sve pravo i objektivno. Ne znam. Možda je ovo vreme drugih istina. — Kao da mu se Pašić osmehuje? Vidi mu one žute iskrice u očima.<p></p>Meni, Nikoli Pašiću, nikad nije smetala opozicija. Nezgode su mi stvarali i najviše zla nanosili moje pristalice i istomišlјenici.<p></p>Vi ste, svakako, želeli nešto da mi kažete o današnjoj sednici Skupštine?<p></p>— prekide ga izmenjenim glasom i namrgođeno.<p></p>Odložena je sednica Narodne skupštine. Putnik zahteva da vlada bude sutra u Valјevu u Vrhovnoj komandi. Vojska je, kažu, pred slomom, pa zajednički da odlučimo šta ćemo. A ja o sudbini Srbije neću da odlučujem bez opozicije. Pa ćemo odmah svi zajedno da krenemo za Valјevo. I ovo sam hteo da ti kažem. Smatram, Vukašine, poslednji je čas da obrazujemo koalicionu vladu. Da se složimo i ujedinimo, ako nije kasno.<p></p>Nagnuo se k njemu, bradu mu prilјubio uz lice, njome mu ispunio pogled.<p></p><p></p>

    
    
  
  </div>
</html>




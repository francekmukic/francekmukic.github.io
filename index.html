<html>
  <div style="font-size: 20px; line-height: 50px; padding: 200px; background-color: AntiqueWhite;">

  Dušan Mukič<p></p>Pregledno delo o Prekmurju v prevratnem obdobju po prvi svetovni vojni<p></p><p></p>László Göncz: A Muravidék útja a délszláv királyságba. A tájegy¬ség története az első világháború végétől a jugoszláv megszállásig (1918 ősze – 1919 augusztusa) [Pot Prekmurja v južnoslovansko kraljevino. Zgodovina pokrajine od konca prve svetovne vojne do jugoslovanske zasedbe (jesen 1918 – avgust 1919)] Magyar Nyugat Könyvkiadó, Szombathely (sozaložnika: Inštitut za narodnostna vprašanja, Ljubljana; Zavod za kulturo madžarske narodnosti, Lendava), 2024. 563 strani.<p></p><p></p>Zajetna monografija prekmurskega madžarskega zgodovinarja (ter literata, kulturnega delavca, raziskovalca manjšine in bivšega državnozborskega poslanca) Lászla Göncza je romaneskno napeto, toda strokovno utemeljeno čtivo v madžarskem jeziku. Slednjo ugotovitev potrjuje obsežni seznam pregledanih monografij, zbornikov razprav, drugih publikacij in rokopisov ter obdelanih madžarskih, slovenskih, hrvaških in srbskih arhivskih virov na koncu knjige. Strokovni lektorji monografije so bili zgodovinarji Balázs Ablonczy, Attila Kovács in Zoltán Paksy.<p></p>Izdaja obravnava obdobje dobrih desetih mesecev, o tem zgodovinskem času je avtor doslej objavil že ducat znanstvenih publikacij in prav toliko poljudnoznanstvenih spisov. Obdobje velja za dobro raziskano, sta pa ga slovensko in madžarsko zgodovinopisje pogosto razlagala diametralno nasprotno (ponekod je to tako še danes), kar je želel Göncz preseči prav z upoštevanjem virov iz obeh prostorov. Do njih je kritičen in jih zmeraj medsebojno primerja. Spoznanja črpa, združuje in mestoma dopolnjuje na podlagi obstoječe starejše in novejše domače ter tuje literature. V knjigi se posveča številnim področjem življenja: poleg politike, uprave, vojske in gospodarstva posega tudi v društveno in vsakodnevno dogajanje.<p></p>Avtor v besedilo dosledno vključuje daljše odlomke iz sočasnega osrednjeslovenskega (Slovenec, Slovenski narod, Straža), prekmurskega (Novine) ter madžarskega lokalnega (Alsólendvai Híradó, Muraszombat és Vidéke, Vasvármegye, Zala, Zalai Hírlap) in državnega tiska (Budapesti Hírlap, Magyarország, Népszava), da bi priklical duha raziskovanega obdobja in ponazoril takratni način razmišljanja. V časopisju razkriva tudi lažne novice. Upošteva spomine, poročila in pisma ključnih osebnosti ter revije, letopise, uradne objave in celo sodobne objave na spletu. <p></p>Po lastnih besedah je Göncz v preteklih treh desetletjih pregledal dobrih šestdeset tisoč arhivskih enot oziroma objav v tisku (torej skoraj vse, kar je na voljo), svoja nakopičena spoznanja pa zaokrožil v zgodbo v pričujoči knjigi. Monografija je obogatena s sočasnimi fotografijami, med njimi tudi portreti pomembnejših osebnosti. V knjigi lahko preberemo podrobne in obsežne življenjepise vseh glavnih akterjev tistega časa, ki prispevajo k razumevanju nekaterih njihovih odločitev. Delo prinaša zemljevide z različnimi ozemeljskimi koncepti, karte so večinoma pripravili na ljubljanskem Inštitutu za narodnostna vprašanja. Publikacija vsebuje tudi imensko in krajevno kazalo, ki olajšata orientacijo po besedilu in iskanje v njem.<p></p>V svojem predgovoru avtor odpravlja nejasnosti okoli madžarskih poimenovanj pokrajine, ki je bila do priključitve Kraljevini SHS razdeljena med Železno in Zalsko županijo na Ogrskem. Za prebivalce Prekmurja Göncz dosledno uporablja naziv »szlovénok«, t. i. »vendsko teorijo« – ki je še danes močno prisotna na Madžarskem – pa dosledno zavrača kot napačno in znanstveno nesprejemljivo. Tudi jezik ogrskih Slovencev povsod imenuje »prekmursko slovensko narečje«.<p></p>V uvodnem poglavju avtor oriše geografsko lego obravnavanega območja in poudari njegovo različnost od Medžimurja, s katerim se ga je v nekaterih obdobjih pogosto zamenjevalo. Po opisu prizadevanj (štajerskih) Slovencev za združitev Prekmurcev z matičnim narodom podčrta, da ogrski Slovenci do konca vélike vojne niso bili dovzetni za tovrstne ideje. Madžarska inteligenca v Prekmurju naj bi medtem razglašala, kako »Madžari z vendskim maternim jezikom« ne želijo izpod krone svetega Štefana. Göncz hkrati navaja misel upokojenega črenšovskega župnika Jožefa Klekla st. – najprodornejšega med takratnimi redkimi slovenskimi izobraženci –, češ da so prekmurski Slovenci po prvi svetovni vojni prepoznali zgodovinsko priložnost in krenili po lastni poti. (Avtor v knjigi pogosto navaja misli iz pisma, ki ga je Klekl st. generalu Rudolfu Maistru napisal leta 1924 ter odlomke iz njegovega zagovora zoper obtožbe madžarskih oblasti leta 1941. Vira sta večkrat protislovna, Göncz pa ju vendarle označi kot nepogrešljiva pri razumevanju obdobja.)<p></p>Naslednji razdelek obravnava položaj Prekmurja jeseni 1918, začenši z mednarodnim in južnoslovanskim zanimanjem za pokrajino. Pri prvem avtor izpostavlja ravnodušnost ali celo nasprotovanje Angležev in Američanov ter simpatije Francozov do odcepitve pokrajine, pri drugem pa površno poznavanje položaja. Kasnejši duhovnik Ivan Jerič – katerega spomine Göncz prav tako pogosto navaja – naj bi imel slabe izkušnje celo z nepoznavanjem Prekmurja znotraj slovenske deželne vlade v Ljubljani.<p></p>Sledi podroben opis prireditve ob 25-letnici Madžarskega izobraževalnega društva Slovenske krajine (VMKE) 20. oktobra 1918, ki sta jo obe nasprotni strani različno ocenjevali. Madžarski tisk je bil glasen od izraženih »madžarskih domovinskih čustev Vendov«, ki »po narodnosti ne odstopajo od Madžarov«. Zaradi tega je slovenski tisk dogodek – tudi s propagandnimi nameni – opisal kot skrajno negativen primer raznarodovanja. Avtor ugotavlja, da je bila jeseni 1918 večina prekmurskih Slovencev še orientiranih v ogrsko državo.<p></p>Glas o madžarski meščanski revoluciji – Göncz ob potrebi objasni tudi dogajanje na državni ravni – je v Mursko Soboto prispel 3. novembra 1918, kmalu pa so tudi v Prekmurju začeli nastajati (madžarski) narodni sveti. Avtor opiše oblikovanje raznih oboroženih enot ter strankarskih organizacij v pokrajini. Po njegovih besedah v dejansko enojezični Dolnji Lendavi ni moglo priti do narodnostnih trenj. (Zgodovinar v obravnavani monografiji posveča posebno pozornost temu mestu in okoliškim vasem, torej svoji rodni grudi.) V tem času naj bi se že pojavljale slovenske in hrvaške zahteve po ogrskih ozemljih.<p></p>Slovensko narodno gibanje je bilo v Prekmurju jeseni 1918 že prisotno, najbolj izrazito v vaseh v okolici Beltincev in Cankove. Spodbujali so ga s štajerske strani, deloma pod pokroviteljstvom teologa Matije Slaviča. V osrednjem slovenskem tisku so se pojavljala (večkrat pretirana) poročila o madžarski represiji nad Prekmurci, na madžarski strani pa se je pisalo o ogroženosti »madžarsko čutečih« prebivalcev Murske Sobote.<p></p>3. novembra 1918 je na taboru v Ljutomeru Jožef Cigan iz Žižkov prebral »izjavo o priključitvi« ogrskih Slovencev kratkotrajni Državi SHS. Göncz je prepričan, da čeprav izjava ni odražala enotnega mnenja skupnosti, je dogodek postal prelomnica v razvoju samoopredelitve ogrskih Slovencev. (Tukaj naj izpostavimo, da avtor monografije vsa krajevna imena ob madžarski dosledno navaja tudi v slovenski različici, z izjemo imen naselij z madžarsko večino.)<p></p>Madžarski zgodovinar je daljše poglavje posvetil »zelenim kadrom«, neorganizirano vračajočim se nekdanjim avstro-ogrskim vojakom, ki so začeli razgrajati najprej v Medžimurju. Na ogrsko ozemlje so vdrli iz smeri Hrvaške, pridružili so se jim domači nezadovoljneži. Madžarske oblasti so umorile številne od njih, kar so hrvaški krogi pozneje opisovali kot krvavi obračun z medžimurskimi Hrvati na narodnostni podlagi. V dolnjelendavskem okraju naj bi se »zeleni kadri« znašali nad (večinoma madžarskimi) zemljeposestniki, notarji, učitelji in trgovci, izropali pa so tudi beltinske Jude. Madžarske oblasti so maščevalne ukrepe ocenile kot upravičene, Jožefa Klekla st. pa so z obtožbo agitacije (krivično) postavile pred vojno sodišče v Lendavi. Duhovnik je bil kmalu oproščen. <p></p>Naslednji veliki razdelek monografije razpravlja o Prekmurju v drugem obdobju madžarske republike Mihálya Károlyija, in sicer o krepitvi slovenske zavesti v pokrajini ter poskusih vzpostavitve samoupravljanja na narodnostni podlagi. 26. decembra 1918 je v Radgoni prišlo do »prvega tabora prekmurskih Slovencev« (oznaka mariborskega časopisa Straža). Govorniki so poudarili pravico ogrskih Slovencev do samoodločbe in spodbujali številne prekmurske udeležence, naj se odločijo za svobodo in združitev vseh Slovencev.<p></p>O božiču 1918 so enote Kraljevine SHS zasedle Medžimurje, kar se je izkazalo za trajno. Avtor monografije podrobno opiše epizodno zasedbo prekmurske vasi Dolnja Bistrica, ki se je 24. decembra začela s pomočjo domačega gimnazijca Jožefa Godine. Reko Muro je – brez povelja nadrejenih – 25. decembra 1918 prestopila tudi vojaška skupina pod vodstvom hrvaškega kapetana Jureta Jurišića in do 3. januarja 1919 nadzorovala Dolnjo Lendavo, Beltince, Mursko Soboto in več naselij ob Muri. V Murski Soboti so (pretežno hrvaške in slovenske) vojake pozdravili številni simpatizerji, oboroženci pa so zasedli pošto, železnico in hranilnico. Madžarska vojska se je hitro odzvala in v t. i. »bitki za Mursko Soboto« 3. januarja premagala jugoslovanske enote. (Ta spopad Göncz opisuje do natankosti.)<p></p>Kot na številnih drugih mestih tudi tukaj avtor navaja Matijo Slaviča: če ne bi prišlo do Jurišićeve »avanture« in bi Prekmurje zasedla regularna jugoslovanska vojska, bi bilo ogrskim Slovencem prizaneseno trpljenje pod madžarsko Republiko sovjetov. Še v času zasedbe so za 3. januar sklicali ustanovno sejo prekmurskega »slovenskega narodnega sveta«, ki naj bi mu predsedoval kasnejši lendavski župan Božidar Sever. Vrnitev madžarske oblasti pa je izjalovila te načrte. Göncz podrobno opiše okoliščine ugrabitve Severja v murskosoboškem Hotelu Dobray in pobegnitev jugoslovanskih častnikov iz sombotelske huzarske vojašnice. Avtor nato navaja odzive na začasno jugoslovansko zasedbo dela Prekmurja v osrednjeslovenskem in madžarskem tisku.<p></p>V knjigi lahko zasledimo ugotovitev, da se madžarske oblasti na zasedbo Medžimurja niso dovolj odločno odzvale in jo s tem de facto (vendar ne uradno) priznale. Posledično se je po dvostranskih usklajevanjih januarja 1919 demarkacijska linija med Republiko Madžarsko in Kraljevino SHS prekmaknila z Drave na Muro. Madžarsko poveljstvo mejne obrambe je bilo premeščeno iz Velike Kaniže v Zalaegerszeg, bliže Prekmurju. Tudi z utemeljitvijo, da je bila v Medžimurju nameščena vojaška sila, ki naj bi se pripravljala na zasedbo pokrajine na levem bregu Mure.<p></p>Madžarska vlada je od novembra 1918 podpirala ustanovitev samoupravnih enot za manjšine, zato je »minister za narodnosti« Oszkár Jászi za vladnega komisarja ogrskih Slovencev predlagal evangeličanskega teologa Bélo Obála. Rojak s Cankove je začel formiranje vladnega komisariata Slovenske krajine s šestimi oddelki. V tistem času je – z namenom ohranitve Prekmurja v okvirih madžarske države – nastala tudi pobuda za oblikovanje slovenske narodnostne županije na območju okrajev in naselij s slovenskim prebivalstvom. <p></p>V nadaljnjem Göncz na kratko opiše dotedanjo kulturno in jezikovno udejstvovanje ogrskih Slovencev ter pri tem izpostavlja dejavnost rimskokatoliške duhovščine, zlasti kroga okoli Jožefa Klekla st. in Jožefa Klekla ml., ki ju je madžarska oblast pozorno nadzorovala. Podporniki bogojinske deklaracije z dne 1. decembra 1918 so med drugim zahtevali, da se jih uradno ogovarja v slovenščini, vendar so se še strinjali z ohranitvijo obstoječih meja. Naslednjega dne so prisotni na ljudskem zborovanju v mestni hiši v Murski Soboti načelno podprli ustanovitev »slovenske narodnostne županije« z dvesto naselji in (prekmursko)slovenskim uradovalnim jezikom. <p></p>Določene skupine ogrskih Slovencev so zavračale zamisel slovenske županije, ob koncu 1918 pa se je pojavil tudi predlog za ustanovitev avtonomnega območja znotraj države po vzoru podkarpatskih Rusinov. Za somišljenike Jožefa Klekla st. bi takrat bila »Murska županija« že premajhen dosežek, radikalnejši glasovi so terjali priključitev jugoslovanski državi na podlagi samoodločbe narodov.<p></p>Vzporedno s snovanjem slovenske županije se je pripravljala tudi ustanovitev beltinskega okraja iz slovenskih naselij dolnjelendavskega okraja. 17. januarja 1919 je Béla Obál v Beltince sklical ljudsko zborovanje, da bi predstavil zamisel novega »narodnostnega« okraja in županije. Med večtisočglavo množico pa so odjeknili odločni vzkliki za združitev z ostalimi Slovenci, pokazala se je okrepljena narodna zavest ogrskih Slovencev. Postalo je jasno, da ustanovitev slovenske županije več ni mogoča. Beltinski okraj je 15. marca 1919 formalno vendarle zaživel, v jugoslovanskem obdobju pa so ga ukinili. Poleg te upravne enote se je načrtovala tudi ustanovitev gornjelendavskega (graškega) okraja, ki pa ga domačini niso podprli.<p></p>Avtor monografije nato podrobno predstavi slovenske načrte avtonomije v prvi četrtini leta 1919. 14. januarja je Jožef Klekl st. na svoj dom v Črenšovcih povabil slovenske duhovnike iz okolice, da bi zabeležili osnutek avtonomije Slovenske krajine. Ta naj bi ozemeljsko zaobjemala tudi Monošter in Dolnjo Lendavo, z madžarsko državo bi ohranila sodelovanje v t. i. skupnih zadevah. Šolstvo bi bilo močno cerkveno obarvano, pokrajina pa bi imela slovenski narodni zbor in guvernerja v Murski Soboti ter ministra v Budimpešti. Uradni jezik bi bil slovenski, ustanovili bi med drugim slovensko gimnazijo, učiteljišče in dekliško šolo. Avtonomija pokrajine naj bi se ohranila tudi po morebitni priključitvi Kraljevini SHS. Madžarski krogi so se na načrt burno odzvali.<p></p>Pobuda za »slovensko županijo« je po objavi tega radikalnega Kleklovega načrta zamrla. Zaradi nastalega pat položaja se je komisar Obál trudil Slovencem ponuditi kompromisno rešitev. V svojem predlogu je ohranil več pomembnih narodnostnih zahtev, odstranil pa je versko obarvanost. Morebitno avtonomno območje je želel omejiti na naselja z večinskim slovenskim prebivalstvom. (Besedili obeh konceptov avtonomije navaja Göncz dobesedno.) Takrat je v tedniku Novine Jožef Klekl st. že večkrat podčrtal, da se mora o pripadnosti območja odločiti mirovna konferenca.<p></p>V naslednjem daljšem poglavju avtor monografije obravnava več samostojnih vprašanj. Denimo javni diskurz v prvih tednih 1919, ki se je tudi v Prekmurju sukal okoli načrta t. i. češkoslovaško-jugoslovanskega koridorja, ki naj bi zaobjemal tudi pokrajino na levem bregu Mure. Opiše tudi strankarska zborovanja v Prekmurju pred madžarskimi državnozborskimi volitvami, razpisanimi za 10. april 1919, ko se je porodila tudi ideja o ustanovitvi (krščanskosocialistične) slovenske pokrajinske stranke. Beograjska vlada je v tistem obdobju podprla natis letakov za promocijo jugoslovanske ideje, ki so jih nad Prekmurjem raztresali na tisoče. V Murski Soboti so odprli (madžarsko) dekliško šolo, pri Rakičanu pa začeli graditi železnico Velika Kaniža–Dolnja Lendava–Murska Sobota–Radgona. Za ta podvig je bil potreben vpliv vladnega komisarja Béle Obála, ki je takrat že zasedal tudi položaj glavnega župana Železne županije.<p></p>21. marca 1919 so v Budimpešti razglasili Republiko sovjetov. Obál je – pod nazivom ljudskega komisarja – svojo oblast ohranil tudi v novem sistemu, njegov namestnik je postal 25-letni Vilmoš Tkalec. Lokalni komunistični veljaki so zasegli časopisa Novine in Muraszombat és Vidéke ter preko njiju prebivalcem pojasnjevali temelje nove oblasti. Narodnostno vprašanje v Prekmurju je bilo v duhu internacionalizma potisnjeno v ozadje, odpor do nove oblasti je bil najmočnejši v okolici Dolnje Lendave. Osrednjeslovenski listi so pisali o nasilnosti režima do prekmurskih Slovencev, ki so se takrat že v večjem številu prijavljali v »prekmursko legijo« pri ljutomerskem narodnem svetu. Tkalec je bil vse bolj željan oblasti, predvsem z namenom, da bi zavaroval svoje interese v (organiziranem) tihotapljenju.<p></p>Častniki madžarske obmejne straže so bili sovražno naperjeni proti komunistični oblasti, so pa morali z njo vsaj do neke mere sodelovati. Marca in aprila 1919 so se utemeljeno bali jugoslovanskega napada, saj obramba ni bila stabilna. Večina vojaških enot iz okolice Lendave se je pridružila »dolnjelendavski protirevoluciji«, ki je izbruhnila 21. aprila 1919, potem ko se je razširila novica, da nameravajo vojake iz okolice tega mesta poslati v boj proti romunski vojski. Uporniki so napotili delegacijo k jugoslovanskemu poveljniku v Mursko Središče, da jih le-ta ne bi napadel v hrbet, in razmeroma hitro prevzeli oblast v Lendavi. V monografiji sledi podroben in napet opis dogodkov – pomembnih tudi v državnem merilu –, ki pa so se končali že isti dan ob 21. uri. Nato je komunistična oblast ukrepala maščevalno, da se kak ponovni upor ne bi mogel zgoditi. Voditelje vstaje so v Budimpešti obsodili na hude kazni, v mestu pa tudi revnemu prebivalstvu zaplenili orožje in predmete večje vrednosti. <p></p>Dober mesec dni kasneje, 29. maja je nastala »Murska republika«, ki je obstajala le nekaj dni in so jo že v tistih časih imenovali »avanturističen podvig«. Državica ni bila povezana ne z južnoslovanskim združevanjem ne s slovenskimi narodnimi težnjami, ni imela lastnega političnega ali gospodarskega koncepta. Kakor tudi avtor monografije ugotavlja, voditelj »republike« Vilmoš Tkalec naj bi le iskal izhod iz svoje stiske zaradi tihotapljenja. <p></p>Ko je Tkalec domneval, da je zagotovil nevtralnost Avstrije in Jugoslavije, je 29. maja okoli poldneva z balkona murskosoboškega Hotela Dobray razglasil Mursko republiko. O ozemeljskem obsegu kratkotrajne države ni na voljo noben katastrski opis, od njenih dobrih 70.000 prebivalcev pa naj bi bilo 85 % slovenske narodnosti. Njena »vojska« je štela 4-5 stotnij in tisoč pušk ter že 30. maja šla v napad, da bi zasedla območje nove države. Göncz podrobno opiše vojne operacije na območju Murske republike in tudi smrtni udarec, ki ga je madžarska Rdeča armada državici nedaleč od Kroga zadala 4. junija.<p></p>V zaključnem poglavju tega razdelka avtor monografije navaja mnenja starejših in sodobnih madžarskih ter slovenskih zgodovinarjev o kratkotrajni »republiki«. V nadaljevanju bralec izve, kako se je na območje vrnila Republika sovjetov in da voditeljev nekdanje Murske repulike niso kazensko ovadili. Takrat, v zadnjem obdobju boljševističnega režima naj bi Prekmurje prišlo na prag finančnega zloma, po padcu komunistične oblasti pa je bil ljudski komisar Béla Obál prisiljen oditi v emigracijo.<p></p>Zadnji veliki razdelek svoje monografije je avtor posvetil prekmurskemu vprašanju na pariški mirovni konferenci, na katero Madžarska kot poraženka ni bila povabljena. S pomočjo Lászla Göncza dobimo celovit vpogled v diplomatska pogajanja v zakulisju, spoznamo natančno rekonstrukcijo dogajanja in ključne osebnosti, ki so vplivale na odločitev o pripadnosti Prekmurja. Izvedenec za to pokrajino v jugoslovanski mirovni delegaciji Matija Slavič je 4. januarja 1919 predložil dodelan predlog za odcepitev Prekmurja, takrat pa se še ni oblikovala uradna jugoslovanska zahteva po pokrajini. V Teritorialni komisiji so se začeli s Prekmurjem resneje ukvarjati s koncem februarja 1919, za mnoge strokovnjake pa je bila Mura optimalna, naravna meja še marca. Matija Slavič je sestavil podrobno statistiko o narodnostni strukturi posameznih prekmurskih naselij, ki je močno vplivala na mnenje angleških in ameriških izvedencev. <p></p>O usodi pokrajine so se odločali med marcem in julijem 1919, v času madžarske Republike sovjetov. Velesile so bile naprejene proti tej državi in celo premišljevale o možnosti vojaške intervencije. Potem ko se je Teritorialna komisija 6. aprila odločila pustiti Prekmurje pri Madžarski, je vodja jugoslovanske delegacije Nikola Pašić v Pariz povabil ameriškega akademika srbskega rodu Mihajla Pupina. Deloma pod njegovim vplivom je ameriški izvedenec Douglas W. Johnson severno jugoslovansko mejo prvič premaknil na razvodje rek Rabe in Mure. Slovenski predstavniki so nato večkrat – neuspešno – zahtevali še priključitev slovenskih vasi v okolici Monoštra. <p></p>20. maja 1919 je Teritorialna komisija sprejela Johnsonov predlog, ki ga je moral potrditi še Vrhovni svet. To se je zgodilo 9. julija. (Göncz podrobno opiše novo državno mejo od jugovzhodne točke pri izlivu Ledave v Muro do severozahodne točke na nekdanji avstrijsko-madžarski meji.) Beograjska vlada je uradno obvestilo o odločitvi mirovne konference prejela 6. avgusta in takoj odredila zasedbo Prekmurja.<p></p>László Göncz se v zaključnem poglavju tega razdelka retorično sprašuje, ali bi ohranitev meščanskodemokratičnega sistema na Madžarskem lahko privedla do drugačnih odločitev o meji oziroma ali bi se lahko k Madžarski dejansko vrnil del z Madžari naseljenega območja po tistem, ko je razmejitvena komisija novembra 1921 to odredila. Ob tem navaja še poglede slovenskih in madžarskih strokovnjakov na dileme okoli razmejitvenih vprašanj.<p></p>V zadnjem, krajšem razdelku avtor najprej opiše potek vojaške zasedbe Prekmurja s strani vojske Kraljevine SHS v dneh 12. in 13. avgusta 1919, pri tem pa opozori na dejstvo, da je bilo madžarskim enotam prepovedano zoperstaviti se z orožjem. Jugoslovanska vojaška uprava je formalno trajala pet dni, do 17. avgusta 1919, ko je bilo na velikem shodu v Beltincih vodenje javne uprave izročeno civilnemu komisarju Srečku Lajnšicu. Na trgu pred cerkvijo svetega Ladislava naj bi bilo prisotnih dvanajst (po drugih ocenah dvajset) tisoč Prekmurcev, ki so prisluhnili slavnostnim govorom. Göncz opisuje kasnejša trenja med Slovenci in Hrvati zaradi nadzora nad območji, ki so nekoč pripadala Zalski županiji, opozori pa tudi na izzive pri zagotovitvi strokovnjakov v prekmurski upravi in na drugih področjih.<p></p>Na koncu svoje monografije avtor oriše napeto ozračje v krogu madžarskega prebivalstva v Murski Soboti, Lendavi in vaseh ob začasni meji, kjer je do podpisa trianonske pogodbe 4. junija 1920 prišlo do več protestov in spopadov. Po besedah Lászla Göncza je bilo nezadovoljstvo z novim položajem prisotno tudi v krogu avtohtonega slovenskega prebivalstva, tako zaradi počasnega razvoja infrastrukture in gospodarstva, kakor tudi privilegijev uradništva iz drugih predelov države. Po dokončni razmejitvi se je negotovo politično vzdušje omililo, nerešeni problemi agrarne reforme, socialne težave in narodnostna trenja pa naj bi v prvi polovici 20. let 20. stoletja ostali vseskozi prisotni.<p></p>László Göncz je nameraval napisati pregled dogajanja vključno z letom 1922, vendar bi postala takšna monografija preobsežna. Zaradi te nedokončanosti si avtor prav gotovo želi, da bi kdaj lahko obelodanil svoja nakopičena spoznanja še o preostalem obdobju. Opozarja na številne doslej še neobdelane vire in raziskovalce spodbuja k nadaljnjemu delu. Kot pravi, se je od izida knjige že tudi sam dokopal do novih informacij.<p></p>Delo Lászla Göncza se osredotoča na preteklost majhnega območja, vendar zaradi izčrpnosti obdelave virov, zbiranja biografskih podatkov pomembnejših osebnosti in razumljivega tolmačenja zapletenih dogodkov presega raven lokalnozgodovinskih monografij. Avtor ne prikazuje le procesov znotraj prekmurske slovenske skupnosti, temveč tudi odzive tamkajšnjega madžarskega prebivalstva na usodne dogodke. Zgodovinar svojega dela ni napisal iz madžarske ali osrednjeslovenske, temveč prekmurske perspektive, zato mu je uspelo nazorno prikazati menjave vlog ali identitetne odločitve nekaterih glavnih akterjev.<p></p>Knjiga je zanimivo berilo tudi za nestrokovnjake, saj je napisana v jasnem, dobro razumljivem slogu. Pomaga razčistiti pojme bralcem, ki obravnavanega območja ali obdobja ne poznajo dovolj dobro. Monografija vprašanje pripadnosti Prekmurja objasnjuje madžarski javnosti, ki ji je to območje zaradi periferičnosti premalo znano. László Göncz svojo knjigo že prevaja v slovenski jezik, saj bo zagotovo tudi v Sloveniji, zlasti onkraj reke Mure, zapolnila določene vrzeli v poznavanju problematike. Tudi posamezne navedke iz virov bo zanimivo prebrati v prekmurskem narečnem oziroma knjižnoslovenskem izvirniku.<p></p>Publikacija prinaša podrobnosti, ki za stroko in javnost v Sloveniji doslej morda niso bile znane in lahko bolje osvetlijo vzvode za dogajanje v tem prevratnem obdobju.<p></p>
    
    
  
  </div>
</html>



